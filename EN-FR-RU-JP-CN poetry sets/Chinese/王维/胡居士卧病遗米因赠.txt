了观四大因，根性何所有。
妄计苟不生，是身孰休咎。
色声何谓客，阴界复谁守。
徒言莲花目，岂恶杨枝肘。
既饱香积饭，不醉声闻酒。
有无断常见，生灭幻梦受。
即病即实相，趋空定狂走。
无有一法真，无有一法垢。
居士素通达，随宜善抖擞。
床上无毡卧，镉中有粥否。
斋时不乞食，定应空漱口。
聊持数斗米，且救浮生取。
