将置酒，思悲翁。使君去，出城东。
麦渐渐，雉子斑。槐阴阴，到潼关。
骑连连，车迟迟。
心中悲，宋又远。周间之，南淮夷。
东齐儿，碎碎织练与素丝。
游人贾客信难持，五谷前熟方可为。
下车闭阁君当思，天子当殿俨衣裳。
太官尚食陈羽觞，彤庭散绶垂鸣。
黄纸诏书出东厢，轻纨迭绮烂生光。
宗室子弟君最贤，分忧当为百辟先。
布衣一言相为死，何况圣主恩如天。
鸾声哕哕鲁侯旗，明年上计朝京师。
须忆今日斗酒别，慎勿富贵忘我为。
