人外遗世虑，空端结遐心。
会是巢许浅，始知尧舜深。
苍生讵有物，黄屋如乔林。
上德抚神运，冲和穆宸襟。
云雷康屯难，江海遂 飞沉。
天工寄人英，龙衮瞻君临。
名器苟不假，保厘固其任。
素质贯方领，清景照华簪。
慷慨念王室，从容献官箴。
云旗蔽三川，画角发龙吟。
晨扬天汉声，夕卷大河阴。
穷人 业已宁，逆虏遗之擒。
然後解金组，拂衣东山岑。
给事黄门省，秋光正沉沉。
壮心与身退，老病随年侵。
君子从相访，重玄其可寻。
