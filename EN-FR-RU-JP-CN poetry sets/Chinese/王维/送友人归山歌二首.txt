山寂寂兮无人，又苍苍兮多木。
群龙兮满朝，君何为兮空谷？
文寡和兮思深，道难知兮行独。
悦石上兮流泉，与松间兮草屋。
入云中兮养鸡，上山头兮抱犊。
神与枣兮如瓜，虎卖杏兮收谷。
愧不才兮妨贤，嫌既老兮贪禄。
誓解印兮相从，何詹君兮可卜！

山中人兮欲归，云冥冥兮雨霏霏。
水惊波兮翠菅靡，白鹭忽兮翻飞。
君不可兮褰衣，山万重兮一云。
混天地兮不分，树暧兮氛氲，
猿不见兮空闻。
忽山西兮夕阳，见东皋兮远村。
平芜绿兮千里，眇惆怅兮思君。
