承明少休沐，建礼省文书。
夜漏行人息，归鞍落日余。
岂知三五夕，万户千门辟。
夜出曙翻归，倾城满南陌。
陌头驰骋尽繁华，王孙公子五侯家。
由来月明如白日，共道春灯胜百花。
聊看侍中千宝骑，强识小妇七香车。
香车宝马共喧阗，个里多情侠少年。
竞向长杨柳市北，肯过精舍竹林前。
独有仙郎心寂寞，却将宴坐为行乐。
倘觉 忘怀共往来，幸沾同舍甘藜藿。
