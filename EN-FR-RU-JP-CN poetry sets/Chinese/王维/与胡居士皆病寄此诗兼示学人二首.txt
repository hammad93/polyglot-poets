一兴微尘念，横有朝露身。
如是睹 阴界，何方置我人。
碍有固为主，趣空宁舍宾。
洗心讵悬解，悟道正迷津。
因爱果生病，从贪始觉贫。
色声非彼妄，浮幻即吾真。
四达竟何遣，万殊安可尘。
胡生但高枕，寂莫舆谁邻。
战胜不谋食，理齐甘负薪。
予若未始异，讵论疏与亲。

浮空徒漫漫，泛有定悠悠。
无乘及乘者，所谓智人舟。
讵舍贫病域，不疲生死流。
无烦君喻马，任以我为牛。
植福祠迦叶，求仁笑孔丘。
何津不鼓棹，何路不摧棹。
念此闻思者，胡为多阻修。
空虚花聚散，烦恼树稀稠。
灭相 成无记，生心坐有求。
降吴复归蜀，不到莫相尤。
