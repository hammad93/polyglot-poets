出入千门万户，经过北里南邻。
蹀躞鸣珂有底，崆峒散发何人？

再见封侯万户，立谈赐璧一双。
讵胜耦耕南亩，何如高卧东窗。

采菱渡头风急，策杖林西日斜。
杏树坛边鱼父，桃花源里人家。

萋萋春草秋绿，落落长松夏寒。
牛羊自归村巷，童稚不识衣冠。

山下孤烟远村，天边独树高原。
一瓢颜回陋巷，五柳先生对门。

桃红复含宿雨，柳绿更带春烟。
花落家僮未扫，莺啼山客犹眠。

酌酒会临泉水，抱琴好倚长松。
南园露葵朝折，东谷 黄粱夜舂。