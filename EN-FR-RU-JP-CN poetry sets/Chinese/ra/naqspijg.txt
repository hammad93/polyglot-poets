吾弟东山时，心尚一何远。
日高犹自卧，钟动始能饭。
领上发未梳，床头书不卷。
清川兴悠悠，空林对偃蹇。
青苔石上净，细草松下软。
窗外鸟声闲。阶前虎心善。
徒然万象多，澹尔太虚缅。
一知与物平，自顾为人浅。
对君忽自得，浮念不烦遣。

张弟五车书，读书仍隐居。
染翰过草圣。赋诗轻子虚。
闭门二室下，隐居十年余。
宛是野人野，时从渔夫渔。
秋风至 萧索，五柳高且疏。
望此去人世，渡水向吾庐。
岁晏同携手，只应君与予。

设置守口兔，垂钓伺游鳞。
此是安口腹，非关慕隐沦。
吾生好清净，蔬食去情尘。
今子方豪荡，思为鼎食人。
我家南山下，动息自遗身。
入鸟不相乱，见兽皆相亲。
云霞成伴侣，虚白侍衣巾。
何事须夫子，邀予谷口真。

