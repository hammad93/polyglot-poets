与世淡无事，自然江海人。
侧闻城外游，解骖弁朱轮。
平 野照暄景，上天垂春云。
张组竟北阜，泛舟过东邻。
故乡信高会，牢醴及佳辰。
幸同击壤乐，心荷尧为君。

郊居杜陵下，永日同携手。
仁 里霭川阳，平原见峰首。
园庐鸣春鸠，林薄媚新柳。
上卿始登席，故老前为寿。
临当游 南陂，约略执杯酒。
归与绌 微官，惆怅心自咎。

冬中余雪在，墟上春流驶。
风日畅怀抱，山川多秀 气。
雕胡先晨炊，庖脍亦云 至。
高情浪海岳，浮生寄天地。
君子外簪缨，尘埃良不啻。
所乐衡门中，陶然忘其贵。

高馆临澄陂，旷然荡 心目。
淡荡动云天，玲珑映墟曲。
鹊巢结空林，雉雏响幽谷。
应接无闲暇，徘徊以 踯躅。
纡组上春堤，侧弁倚乔木。
弦望忽已晦，后期洲应绿。