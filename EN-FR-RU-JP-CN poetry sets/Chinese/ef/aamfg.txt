伯劳飞迟燕飞疾，垂杨绽金花笑日。
绿窗娇女字莺莺，金雀鸦鬟年十七。
黄姑上天阿母在，寂寞霜姿素莲质。
门掩重关萧寺中，芳草花时不曾出。

河桥上将亡官军，虎旗长戟交垒门。
凤凰诏书犹未到，满城戈甲如云屯。
家家玉帛弃泥土，少女娇妻愁被虏。
出门走马皆健儿，红粉潜藏欲何处。
呜呜阿母啼向天，窗中抱女投金钿。
铅华不顾欲藏艳，玉颜转莹如神仙。

此时潘郎未相识，偶住莲馆对南北。
潜叹栖遑阿母心，为求白马将军力。
明明飞诏五云下，将选金门兵悉罢。
阿母深居鸡犬安，八珍玉食邀郎餐。
千言万语对生意，小女初笄为姊妹。

丹诚寸心难自比，曾在红笺方寸纸。
常与春风伴落花，仿佛随风绿杨里。
窗中暗读人不知，剪破红绡裁作诗。
还把香风畏飘扬，自令青鸟口衔之。
诗中报郎含隐语，郎知暗到花深处。
三五月明当户时，与郎相见花间语。