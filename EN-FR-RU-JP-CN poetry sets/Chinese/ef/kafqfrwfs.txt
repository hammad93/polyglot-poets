　余顷居梅里，常于惠山肄业，旧室犹在。垂白重
　游，追感多思，因效吴均体。

上家山，家山依旧好。
昔去松桂长，今来容须老。
上家山，临古道。
高低入云树，芜没连天草。
草色绿萋萋，寒蛩遍草啼。
噪鸦啼树远，行雁帖云齐。
岩光翻落日，僧火开经室。
竹洞磬声长，松楼钟韵疾。
苔阶泉溜，石青莎密。
旧径行处迷，前交坐中失。
叹息整华冠，持杯强自欢。
笑歌怜稚孺，弦竹纵吹弹。
山明溪月上，酒满心聊放。
贯发此淹留，垂丝匪闲旷。
青山不可上，昔事还惆怅。
况复白头人，追怀空望望。