忆昔我祖神仙主，玄元皇帝周柱史。
曾师轩黄友尧汤，混迹和光佐周武。
周之天子无仙气，成武康昭都瞥尔。
穆王粗识神仙事，八极轮蹄方逞志。
鹤发韬真世不知，日月星辰几回死。
金鼎作丹丹化碧，三万六千神入宅。
仙兄受术几千年，已是当时驾鸿客。
海光悠容天路长，春风玉女开宫院。
紫笔亲教书姓名，玉皇诏刻青金简。
桂窗一别三千春，秦妃镜里蛾眉新。
忽控香虬天上去，海隅劫石霄花尘。
一从仙驾辞中土，顽日昏风老无主。
九州争夺无时休，八骏垂头避豺虎。
我亦玄元千世孙，眼穿望断苍烟根。
花麟白凤竟冥寞，飞春走月劳神昏。
百年命促奔马疾，愁肠盘结心摧萃。
今朝稽首拜仙兄，愿赠丹砂化秋骨。
