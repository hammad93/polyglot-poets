范子蜕冠履，扁舟逸霄汉。
嗟予抱险艰，怵惕惊弥漫。
穷通泛滥劳，趣适殊昏旦。
浴日荡层空，浮天淼无畔。
依滩落叶聚，立浦惊鸿散。
浪叠雪峰连，山孤翠崖断。
风帆同巨壑，云矗成高岸。
宇宙可东西，星辰沉灿烂。
霞生洞远，月吐青荧乱。
岂复问津迷，休为吕梁叹。
漂沉自讵保，覆溺心常判。
吴越郡异乡，婴童及为玩。
依稀占井邑，嘹唳同鹤鹳。
举棹未宵分，维舟方日旰。
征斯济川力，若鼓凌风翰。
易狎当悔游，临深罔知难。
