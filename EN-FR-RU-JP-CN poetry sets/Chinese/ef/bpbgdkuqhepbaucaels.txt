秋波入白水，帆去侵空小。
五两剧奔星，樯乌疾飞鸟。
盆城依落日，盆浦看云眇。
云眇更苍苍，匡山低夕阳。
楚客喜风水，秦人悲异乡。
异乡秋思苦，江皋月华吐。
漾漾隐波亭，悠悠通月浦。
津桥归候吏，竹巷开门户。
容膝有匡床，及肩才数堵。
隙光非白驹，悬磬我无虞。
体瘦寡行立，家肥安啜哺。
天书怜谴谪，重作朱幡客。
四座眼全青，一麾头半白。
今来思往事，往事益凄然。
风月同今昔，悲欢异目前。
四时嗟阅水，一纪换流年。
独有西庭鹤，孤鸣白露天。
