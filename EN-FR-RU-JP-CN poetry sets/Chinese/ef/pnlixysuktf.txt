　此诗一首在越所作，今编入卷内。大和八年十月，
　冬暄无雪。自访禹庙祈祷，其日回舟至湖半，阴
　云四合，飞霰大降者三日，积雪盈尺。浙江中流
　乃分阴雪，杭州并无所沾。

金奏云坛毕，同云拂雪来。
玉田千亩合，琼室万家开。
湖暗冰封镜，山明树变梅。
裂缯分井陌，连璧混楼台。
麻引诗人兴，盐牵谢女才。
细疑歌响尽，旋作舞腰回。
着水鹅毛失，铺松鹤羽摧。
半崖云掩映，当砌月徘徊。
遇物纤能状，随方巧若裁。
玉花全缀萼，珠蚌尽呈胎。
志士书频照，鲛人杼正催。
妒妆凌粉匣，欺酒上琼杯。
海使迷奔辙，江涛认暗雷。
疾飘风作驭，轻集霰为媒。
剑客休矜利，农师正念摧。
瑞彰知有感，灵贶表无灾。
尧历占新庆，虞阶想旧陪。
粉凝鸾阁下，银结凤池隈。
鸡树花应笑，龙池絮欲猜。
劳歌会稽守，遥祝永康哉。