　二大松上有青蛇，不知所自。下马之际，忽坠于
　地，盘结异状若紫组绶，青光荧射，逼之不怒。
　问其寺僧，僧云尝见。因令祝以箱奁引之，遂逶
　迤就器，送寺外，倏忽如失之。

琐文结绶灵蛇降，蠖屈螭盘顾视闲。
鳞蹙翠光抽璀璨，腹连金彩动弯环。
已应蜕骨风雷后，岂效衔珠草莽间。
知尔全身护昆阆，不矜挥尾在常山。
