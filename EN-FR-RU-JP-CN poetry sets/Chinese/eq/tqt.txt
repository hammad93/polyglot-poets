豪不必驰千骑，雄不在垂双鞬。
天生俊气自相逐，出与雕鹗同飞翻。
朝行九衢不得意，下鞭走马城西原。
忽闻燕雁一声去，回鞍挟弹平陵园。
归来青楼曲未半，美人玉色当金尊。
淮阴少年不相下，酒酣半笑倚市门。
安知我有不平色，白日欲落红尘昏。
死生容易如反掌，得意失意由一言。
少年但饮莫相问，此中报仇亦报恩。

