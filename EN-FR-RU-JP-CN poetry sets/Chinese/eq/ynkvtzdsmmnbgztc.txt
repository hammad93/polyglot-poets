我行空碛，见沙之磷磷，与草之幂幂，
半没胡儿磨剑石。
当时洗剑血成川，至今草与沙皆赤。
我因扣石问以言：
“水流呜咽幽草根，君宁独不怪阴磷？”
“吹火荧荧又为碧，有鸟自称蜀帝魂。
南人伐竹湘山下，交根接叶满泪痕。
请君先问湘江水，然我此恨乃可论。”
秦亡汉绝三十国，关山战死知何极。
风飘雨洒水自流，此中有冤消不得。
为之弹剑作哀吟，风沙四起云沉沉。
满营战马嘶欲尽，毕昴不见胡天阴。
东征曾吊长平苦，往往晴明独风雨。
年移代去感精魂，空山月暗闻鼙鼓。
秦坑赵卒四十万，未若格斗伤戎虏。
圣君破胡为六州，六州又尽为胡丘。
韩公三城断胡路，汉甲百万屯边秋。
乃分司空授朔土，拥以玉节临诸侯，
汉为一雪万世仇。
我今抽刀勒剑石，告尔万世为唐休。
又闻招魂有美酒，为我浇酒祝东流。
殇为魂兮，可以归故乡些。
沙场地无人兮，尔独不可以久留。