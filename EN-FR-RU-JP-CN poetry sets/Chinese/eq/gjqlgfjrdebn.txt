委绶来名山，观奇恣所停。
山中若有闻，言此不死庭。
遂逢五老人，一谓西岳灵。
或闻樵人语，飞去入昴星。
授我出云路，苍然凌石屏。
视之有文字，乃古黄庭经。
左右长松列，动摇风露零。
上蟠千年枝，阴虬负青冥。
下结九秋霰，流膏为茯苓。
取之砂石间，异若龟鹤形。
况闻秦宫女，华发变已青。
有如上帝心，与我千万龄。
始疑有仙骨，炼魂可永宁。
何事逐豪游，饮啄以膻腥。
神物亦自閟，风雷护此扃。
欲传山中宝，回策忽已暝。
乃悲世上人，求醒终不醒。
