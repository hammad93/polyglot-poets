乐游古园萃森爽，
烟绵碧草萋萋长。
公子华筵势最高，
秦川对酒平如掌。
长生木瓢示真率，
更调鞍马狂欢赏。
青春波浪芙蓉园，
白日雷霆夹城仗。
阊阖晴开荡荡，
曲江翠幕排银榜。
拂水低回舞袖翻，
缘云清切歌声上。
却忆年年人醉时，
只今未醉已先悲。
数茎白发那抛得？
百罚深杯亦不辞。
圣朝亦知贱士丑，
一物自荷皇天慈。
此身饮罢无归处，
独立苍茫自咏诗。