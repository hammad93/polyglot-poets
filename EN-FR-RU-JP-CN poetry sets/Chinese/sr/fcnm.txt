将军昔著从事衫，
铁马驰突重两衔。
披坚执锐略西极，
昆仑月窟东崭岩。
君门羽林万猛士，
恶若哮虎子所监。
五年起家列霜戟，
一日过海收风帆。
平生流辈徒蠢蠢，
长安少年气欲尽。
魏侯骨耸精爽紧，
华岳峰尖见秋隼。
星躔宝校金盘陀，
夜骑天驷超天河。
搀枪荧惑不敢动，
翠蕤云□相荡摩。
吾为子起歌都护；
酒阑插剑肝胆露，
钩陈苍苍玄武暮。
万岁千秋奉圣明，
临江节士安足数！