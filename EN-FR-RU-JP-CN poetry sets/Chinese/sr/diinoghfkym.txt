堂上不合生枫树，
怪底江山起烟雾。
闻君扫却赤县图，
乘兴谴画沧洲趣。
画师亦无数，
好手不可遇。
对此融心神，
知君重毫素。
岂但祁岳与郑虔，
笔迹远过杨契丹。
得非元圃裂？
无乃潇湘翻？
悄然坐我天姥下，
耳边已是闻清猿。
反思前夜风雨急，
乃是蒲城鬼神入。
元气淋漓障犹湿，
真宰上诉天应泣。
野亭春还杂花远，
鱼翁暝踏孤舟立。
沧浪水深青且阔，
欹岸侧岛秋毫末。
不见湘妃鼓瑟时，
至今斑竹临江活。
刘侯天机精，
爱画入骨髓。
自有两儿郎，
挥洒亦莫比。
大儿聪明到，
能添老树巅崖里。
小儿心孔开，
貌得山僧及童子。
若耶溪，
云门寺，
吾独胡为在泥滓？
青鞋布袜从此始。