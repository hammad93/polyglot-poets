萋兮斐兮  成是贝锦
彼谮人者  亦已大甚

哆兮侈兮  成是南箕
彼谮人者  谁適与谋

缉缉翩翩  谋欲谮人
慎尔言也  谓尔不信

捷捷幡幡  谋欲谮人
岂不尔受  既其女迁

骄人好好  劳人草草
苍天苍天  视彼骄人
矜此劳人

彼谮人者  谁適与谋
取彼谮人  投畀豺虎
豺虎不食  投畀有北
有北不受  投畀有昊

杨园之道  猗于亩丘
寺人孟子  作为此诗
凡百君子  敬而听之