旻天疾臧  敷于下士
谋犹回遹  何日斯沮
谋臧不从  不臧覆用
我视谋犹  亦孔之邛

潝潝訿訿  亦孔之哀
谋之其臧  则具是违
谋之不臧  则具是依
我视犹谋  伊于胡底

我龟既厌  不我告犹
谋父孔多  是用不集
发言盈庭  谁敢执其咎
如匪行迈谋  是用不得于道

哀哉为犹  匪先民是程  匪大犹是经
维尔言是听  维尔言是争
如彼筑室于道谋  是用不溃于成

过虽靡止  或圣或否
民虽靡膴  或哲或谋  或肃或艾
如彼泉流  无沦胥以败

不敢暴虎  不敢冯河
人知其一  莫知其他
战战兢兢  如临深渊  如履薄冰