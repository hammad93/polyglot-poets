悠悠昊天  曰父母且
无罪无辜  乱如此幠
昊天已威  予慎无罪
昊天泰幠  予慎无辜

乱之初生  僭始既涵
乱之又生  君子信谗
君子如怒  乱庶遄沮
君子如祉  乱庶遄已

君子屡盟  乱是用长
君子信盗  乱是用暴
盗言孔甘  乱是用餤
匪其止共  维王之邛

奕奕寝庙  君子作之
秩秩大猷  圣人莫之
他人有心  予忖度之
躍躍毚兔  遇犬获之

荏染柔木  君子树之
往来行言  心焉数之
蛇蛇硕言  出自口矣
巧言如簧  颜之厚矣

彼何人斯  居河之麋
无拳无勇  职为乱阶
既微且尰  尔勇伊何
为犹将多  尔居徒几何