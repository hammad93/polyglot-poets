天马来出月支窟。
背为虎文龙翼骨。
嘶青云。
振绿发。
兰筋权奇走灭没。
腾昆仑。
历西极。
四足无一蹶。
鸡鸣刷燕晡秣越。
神行电迈蹑恍惚。
天马呼。
飞龙趋。
目明长庚臆双凫。
尾如流星首渴乌。
口喷红光汗沟朱。
会陪时龙蹑天衢。 
羁金络月照皇都。
逸气棱棱凌九区。
白璧如山谁敢沽。
回头笑紫燕。
但觉尔辈愚。
天马奔。
恋君轩。
□跃惊矫浮云翻。  
万里足踯躅。
遥瞻阊阖门。
不逢寒风子。
谁采逸景孙。
白云在青天。
丘陵远崔嵬。  
盐车上峻阪。
倒行逆施畏日晚。
伯乐翦拂中道遗。
少尽其力老弃之。
愿逢田子方。
恻然为我悲。
虽有玉山禾。
不能疗苦饥。
严霜五月凋桂枝。
伏枥衔冤摧两眉。
请君赎献穆天子。
犹堪弄影舞瑶池。