石头□岩如虎踞。  
凌波欲过沧江去。
钟山龙盘走势来。
秀色横分历阳树。
四十余帝三百秋。
功名事迹随东流。
白马小儿谁家子。
泰清之岁来关囚。  
金陵昔时何壮哉。
席卷英豪天下来。
冠盖散为烟雾尽。
金舆玉座成寒灰。
扣剑悲吟空咄嗟。
梁陈白骨乱如麻。
天子龙沉景阳井。
谁歌玉树后庭花。
此地伤心不能道。
目下离离长春草。
送尔长江万里心。
他年来访南山老。  