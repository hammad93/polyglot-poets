西岳峥嵘何壮哉。
黄河如丝天际来。
黄河万里触山动。
盘涡毂转秦地雷。
荣光休气纷五彩。
千年一清圣人在。
巨灵咆哮擘两山。
洪波喷箭射东海。  
三峰却立如欲摧。
翠崖丹谷高掌开。
白帝金精运元气。
石作莲花云作台。
云台阁道连窈冥。
中有不死丹丘生。
明星玉女备洒扫。
麻姑搔背指爪轻。
我皇手把天地户。
丹丘谈天与天语。
九重出入生光辉。
东来蓬莱复西归。
玉浆傥惠故人饮。
骑二茅龙上天飞。