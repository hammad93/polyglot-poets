扬清歌。  
发皓齿。
北方佳人东邻子。
且吟白□停绿水。 
长袖拂面为君起。
寒云夜卷霜海空。
胡风吹天飘塞鸿。
玉颜满堂乐未终。

馆娃日落歌吹深。
月寒江清夜沉沉。
美人一笑千黄金。
垂罗舞□扬哀音。  
郢中白雪且莫吟。
子夜吴歌动君心。
动君心。
冀君赏。
愿作天池双鸳鸯。
一朝飞去青云上。

吴刀剪彩缝舞衣。  
明妆丽服夺春晖。
扬眉转袖若雪飞。
倾城独立世所稀。
激楚结风醉忘归。
高堂月落烛已微。
玉钗挂缨君莫违。