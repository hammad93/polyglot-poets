上党争为天下脊，邯郸四十万秦坑。
狂童何者欲专地，圣主无私岂玩兵。
玄象森罗摇北落，诗人章句咏东征。
雄如马武皆弹剑，少似终军亦请缨。
屈指庙堂无失策，垂衣尧舜待升平。
羽林东下雷霆怒，楚甲南来组练明。
即墨龙文光照曜，常山蛇阵势纵横。
落雕都尉万人敌，黑矟将军一鸟轻。
渐见长围云欲合，可怜穷垒带犹萦。
凯歌应是新年唱，便逐春风浩浩声。
