东垠黑风驾海水，海底卷上天中央。
三吴六月忽凄惨，晚后点滴来苍茫。
铮栈雷车轴辙壮，矫跃蛟龙爪尾长。
神鞭鬼驭载阴帝，来往喷洒何颠狂。
四面崩腾玉京仗，万里纵横羽林枪。
云缠风束乱敲磕，黄帝未胜蚩尤强。
百川气势苦豪俊，坤关密锁愁开张。
太和六年亦如此，我时壮气神洋洋。
东楼耸首看不足，恨无羽翼高飞翔。
尽召邑中豪健者，阔展朱盘开酒场。
奔觥槌鼓助声势，眼底不顾纤腰娘。
今年阘茸鬓已白，奇游壮观唯深藏。
景物不尽人自老，谁知前事堪悲伤？
