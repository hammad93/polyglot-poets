一谒征南最少年，虞卿双璧截肪鲜。
歌谣千里春长暖，丝管高台月正圆。
玉帐军筹罗俊彦，绛帷环佩立神仙。
陆公余德机云在，如我酬恩合执鞭。

滕阁中春绮席开，柘枝蛮鼓殷晴雷。
垂楼万幕青云合，破浪千帆阵马来。
未掘双龙牛斗气，高悬一榻栋梁材。
连巴控越知何有？珠翠沉檀处处堆。

十顷平湖堤柳合，岸秋兰芷绿纤纤。
一声明月采莲女，四面朱楼卷画帘。
白鹭烟分光的的，微涟风定翠湉湉。
斜晖更落西山影，千步虹桥气象兼。

控压平江十万家，秋来江静镜新磨。
城头晚鼓雷霆后，桥上游人笑语多。
日落汀痕千里色，月当楼午一声歌。
昔年行乐秾桃畔，醉与龙沙拣蜀罗。
