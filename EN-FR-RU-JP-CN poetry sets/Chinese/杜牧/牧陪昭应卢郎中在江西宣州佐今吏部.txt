燕雁下扬州，凉风柳陌愁。
可怜千里梦，还是一年秋。
宛水环朱槛，章江敞碧流。
谬陪吾益友，祗事我贤侯。
印组萦光马，锋芒看解牛。
井闾安乐易，冠盖惬依投。
政简稀开阁，功成每运筹。
送春经野坞，迟日上高楼。
玉裂歌声断，霞飘舞带收。
泥情斜拂印，别脸小低头。
日晚花枝烂，红凝粉彩稠。
未曾孤酩酊，剩肯只淹留。
重德俄征宠，诸生苦宦游。
分途之绝国，洒泪拜行辀。
聚散真漂梗，光阴极转邮。
铭心徒历历，屈指尽悠悠。
君作烹鲜用，谁膺仄席求？
卷怀能愤悱，卒岁且优游。
去矣时难遇，沽哉价莫酬。
满枝为鼓吹，衷甲避戈矛。
隋帝宫荒草，秦王土一丘。
相逢好大笑，除此总云浮。