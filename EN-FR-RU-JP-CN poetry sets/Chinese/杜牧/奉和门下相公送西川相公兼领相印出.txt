盛业冠伊唐，台阶翊戴光。
无私天雨露，有截舜衣裳。
蜀辍新衡镜，池留旧凤凰。
同心真石友，写恨蔑河梁。
虎骑摇风旆，貂冠韵水苍。
彤弓随武库，金印逐文房。
栈压嘉陵咽，峰横剑阁长。
前驱二星去，开险五丁忙。
回首峥嵘尽，连天草树芳。
丹心悬魏阙，往事怆甘棠。
治化轻诸葛，威声慑夜郎。
君平教说卦，犬子召升堂。
塞接西山雪，桥维万里樯。
夺霞红锦烂，扑地酒垆香。
忝逐三千客，曾依数仞墙。
滞顽堪白屋，攀附亦周行。
肉管伶伦曲，箫韶清庙章。
唱高知和寡，小子斐然狂。
