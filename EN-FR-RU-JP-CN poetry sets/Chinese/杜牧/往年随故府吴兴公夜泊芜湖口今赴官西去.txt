南指陵阳路，东流似昔年。
重恩山未答，双鬓雪飘然。
数仞惭投迹，群公愧拍肩。
驽骀蒙锦绣，尘土浴潺湲。
郭隗黄金峻，虞卿白璧鲜。
貔貅环玉帐，鹦鹉破蛮笺。
极浦沉碑会，秋花落帽筵。
旌旗明迥野，冠佩照神仙。
筹画言何补，优容道实全。
讴谣人扑地，鸡犬树连天。
紫凤超如电，青襟散似烟。
苍生未经济，坟草已芊绵。
往事唯沙月，孤灯但客船。
岘山云影畔，棠叶水声前。
故国还归去，浮生亦可怜。
高歌一曲泪，明日夕阳边。
