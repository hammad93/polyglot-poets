太和八九年，训注极虓虎。
潜身九地底，转上青天去。
四海镜清澄，千官云片缕。
公私各闲暇，追游日相伍。
岂知祸乱根，枝叶潜滋莽。
九年夏四月，天诫若言语。
烈风驾地震，狞雷驱猛雨。
夜于正殿阶，拔去千年树。
吾君不省觉，二凶日威武。
操持北斗柄，开闭天门路。
森森明庭士，缩缩循墙鼠。
平生负奇节，一旦如奴虏。
指名为锢党，状迹谁告诉？
喜无李杜诛，敢惮髡钳苦。
时当秋夜月，日值曰庚午。
喧喧皆传言，明晨相登注。
予时与和鼎，官班各持斧。
和鼎顾予言，我死知处所。
当廷裂诏书，退立须鼎俎。
君门晓日开，赭案横霞布。
俨雅千官容，勃郁吾累怒。
适属命鄜将，昨之传者误。
　
明日诏书下，谪斥南荒去。
夜登青泥坂，坠车伤左股。
病妻尚在床，稚子初离乳。
幽兰思楚泽，恨水啼湘渚。
恍恍三闾魂，悠悠一千古。
其冬二凶败，涣汗开汤罟。
贤者须丧亡，谗人尚堆堵。
予于后四年，谏官事明主。
常欲雪幽冤，于时一裨补。
拜章岂艰难，胆薄多忧惧。
如何牛斗气，竟作炎荒土。
题此涕滋笔，以代投湘赋。