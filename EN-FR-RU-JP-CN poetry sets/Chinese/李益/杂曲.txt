妾本蚕家女，不识贵门仪。
藁砧持玉斧，交结五陵儿。
十日或一见，九日在路歧。
人生此夫婿，富贵欲何为。
杨柳徒可折，南山不可移。
妇人贵结发，宁有再嫁资。
嫁女莫望高，女心愿所宜。
宁从贱相守，不愿贵相离。
蓝叶郁重重，蓝花若榴色。
少女归少年，华光自相得。
谁言配君子，以奉百年身。
有义即夫婿，无义还他人。
爱如寒炉火，弃若秋风扇。
山岳起面前，相看不相见。
丈夫非小儿，何用强相知。
不见朝生菌，易成还易衰。
征客欲临路，居人还出门。
北风河梁上，四野愁云繁。
岂不恋我家，夫婿多感恩。
前程有日月，勋绩在河源。
少妇马前立，请君听一言。
春至草亦生，谁能无别情。
殷勤展心素，见新莫忘故。
遥望孟门山，殷勤报君子。
既为随阳雁，勿学西流水。
尝闻生别离，悲莫悲于此。
同器不同荣，堂下即千里。
与君贫贱交，何异萍上水。
托身天使然，同生复同死。