儒有轻王侯，脱略当事务。
本家蓝田下，非为渔弋故。
无何困躬耕，且欲驰永路。
幽居与君近，出谷同所骛。
昨日辞石门，五年变秋露。
云龙未相感，干谒亦已屡。
子为黄绶羁，余忝蓬山顾。
京门望西岳，百里见郊树。
飞雨祠上来，霭然关中暮。
驱车郑城宿，秉烛论往素。
山月出华阴，开此河渚雾。
清光比故人，豁达展心晤。
冯公尚戢翼，元子仍步。
拂衣易为高，沦迹难有趣。
张范善终始，吾等岂不慕。
罢酒当凉风，屈伸备冥数。
