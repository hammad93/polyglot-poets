江城建业楼，山尽沧海头。
副职守兹县，东南棹孤舟。
长安故人宅，秣马经前秋。
便以风雪暮，还为纵饮留。
貂蝉七叶贵，鸿鹄万里游。
何必念钟鼎，所在烹肥牛。
为君啸一曲，且莫弹箜篌。
徒见枯者艳，谁言直如钩。
岑家双琼树，腾光难为俦。
谁言青门悲，俯期吴山幽。
日西石门峤，月吐金陵洲。
追随探灵怪，岂不骄王侯。
