盛才膺命世，高价动良时。
帝简登藩翰，人和发咏思。
神仙去华省，鸳鸯忆丹墀。
清净能无事，优游即赋诗。
江山纷想象，云物动葳蕤。
逸气刘公干，玄言向子期。
多惭汲引速，翻愧激昂迟。
相马如何恨，登龙返自疑。
风尘吏道迫，行迈旅心衰。
拙疾徒为尔，穷愁欲问谁？
秋风一片叶，朝镜数茎丝。
州县甘无取，丘园悔莫追。
琼瑶生箧笥，光景借茅茨。
他日青霄里，犹应访所知。
