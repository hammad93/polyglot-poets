南渡洛阳津，西望十二楼。
明堂坐天子，月朔朝诸侯。
清乐动千门，皇风被九州。
庆云从东来，泱漭抱日流。
升平贵论道，文墨将何求。
有诏征草泽，微诚将献谋。
冠冕如星罗，拜揖曹与周。
望尘非吾事，入赋且迟留。
幸蒙国士识，因脱负薪裘。
今者放歌行，以慰梁甫愁。
但营数斗禄，奉养每丰羞。
若得金膏逐，飞云亦何俦。
