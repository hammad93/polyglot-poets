鸢肩公子二十余，齿编贝，唇激朱。
气如虹霓，饮如建瓴，走马夜归叫严更。
径穿复道游椒房，裘金杂花光。
玉堂调笑金楼子，台下戏学邯郸倡。
口吟舌话称女郎，锦祛绣面汉帝旁。
得明珠十斛，白壁一双。
新诏垂金曳紫光煌煌。
马如飞，人如水，九卿六官皆望履。
将回日月先反掌，欲作江河惟画地。
峨峨虎冠上切云，竦剑晨趋凌紫氛。
绣段千寻贻皂隶，黄金百镒贶家臣。
十二门前张大宅，晴春烟起连天碧。
金铺缀日杂红光，铜龙啮环似争力。
瑶姬凝醉卧芳席，海素笼窗空下隔。
丹穴取凤充行庖，如拳那足食？
金蟾呀呀兰烛香，军装武妓声琅。
谁知花雨夜来过？但见池台春草长。
嘈嘈弦吹匝天开，洪崖箫声绕天来。
天长一矢贯双虎，云绝骋聒旱雷。
乱袖交竿管儿舞。吴音绿鸟学言语。
能教刻石平紫金，解送刻毛寄新兔。
三皇后，七贵人，五十校尉二将军。
当时飞去逐彩云，化作今日京华春。