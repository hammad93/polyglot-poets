许史世家外亲贵，官锦千端买沉醉。
铜驼酒熟烘明胶，古堤大柳烟中翠。
桂开客花名郑袖，入洛闻香鼎门口。
先将芍药献妆台，后解黄金大如斗。
莫愁帘中许合欢，清弦五十为君弹。
弹声咽春弄君骨，骨兴牵人马上鞍。
两马八蹄踏兰苑，情如合竹谁能见。
夜光玉枕栖凤凰，夹罗当门刺纯线。
长翻蜀纸卷明君，转角含商破碧云。
自从小靥来东道，曲里长眉少见人。
相如冢上生秋柏，三秦谁是言情客？
蛾鬟醉眼拜诸宗，为谒皇孙请曹植。
