有頍者弁  实维伊何  尔酒既旨  尔殽既嘉
岂伊异人  兄弟匪他  茑与女萝  施于松柏
未见君子  忧心奕奕  既见君子  庶几说怿

有頍者弁  实维何期  尔酒既旨  尔殽既时
岂伊异人  兄弟具来  茑与女萝  施于松上
未见君子  忧心怲怲  既见君子  庶几有臧

有頍者弁  实维在首   尔酒既旨  尔殽既阜
岂伊异人  兄弟甥舅   如彼雨雪  先集维霰
死丧无日  无几相见   乐酒今夕  君子维宴
