间关车之舝兮  思娈季女逝兮
匪饥匪渴  德音来括  虽无好友  式燕且喜

依彼平林  有集维鷮  辰彼硕女  令德来教
式燕且誉  好尔无射

虽无旨酒  式饮庶几  虽无佳殽  式食庶几
虽无德与女  式歌且舞

陴彼高冈  析其柞薪  析其柞薪  其叶湑兮
鲜我觏尔  我心写兮

高山仰止  景行行之  四牡騑騑  六辔如琴
觏尔新昏  以慰我心
