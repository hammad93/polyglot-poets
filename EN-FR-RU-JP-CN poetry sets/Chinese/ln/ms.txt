伐木丁丁  鸟鸣嘤嘤  出自幽谷  迁于乔木
嘤其鸣矣  求其友声  相彼鸟矣  犹求友声
矧伊人矣  不求友生  神之听之  终和且平

伐木许许  酾酒有藇  既有肥羜  以速诸父
宁适不来  微我弗顾  於粲洒扫  陈馈八簋
既有肥牡  以速诸舅  宁适不来  微我有咎

伐木于阪  酾酒有衍  笾豆有践  兄弟无远
民之失德  干糇以愆  有酒湑我  无酒酤我
坎坎鼓我  蹲蹲舞我  迨我暇矣  饮此湑矣
