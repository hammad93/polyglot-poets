节彼南山  维石岩岩
赫赫师尹  民具尔瞻
忧心如惔  不敢戏谈
国既卒斩  何用不监

节彼南山  有实其猗
赫赫师尹  不平谓何
天方荐瘥  丧乱弘多
民言无嘉  憯莫惩嗟

尹氏大师  维周之氐
秉国之均  四方是维
天子是毗  俾民不迷
不吊昊天  不宜空我师

弗躬弗亲  庶民弗信
弗问弗仕  勿罔君子
式夷式已  无小人殆
琐琐姻亚  则无膴仕

昊天不傭  降此鞫讻
昊天不惠  降此大戾
君子如届  俾民心阕
君子如夷  恶怒是违

不吊昊天  乱靡有定
式月斯生  俾民不宁
忧心如酲  谁秉国成
不自为政  卒劳百姓

驾彼四牡  四牡项领
我瞻四方  蹙蹙靡所骋

方茂尔恶  相尔矛矣
既夷既怿  如相酬矣

昊天不平  我王不宁
不惩其心  覆怨其正

家父作诵  以究王讻
式讹尔心  以畜万邦