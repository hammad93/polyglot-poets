　此寺摧毁积岁。贞元十六年，余为布衣，东游天
　台。故人江西观察使崔公，以殿中谪官，移疾剡
　溪。崔公坐中有僧人修真，自言居龙宫寺，起谓
　余言，异日必当镇此，为修此寺。时以狂易之言，
　不之应，僧相视久之而退。至元和三年，余以前
　进士为故薛苹常侍招至越中。此僧已卧疾，使门

　见忘。僧又偶言寺中灵祗所相告耳。余问疾而已，
　不能对。及后符其言，而讯其存没，则僧及门人
　悉已殂谢，寺更颓毁，惟荒基余像而已。因召僧
　人会真，余出俸钱为葺之，累月而毕，以成其往
　愿。

银地溪边遇衲师，笑将花宇指潜知。
定观玄度生前事，不道灵山别后期。
真相有无因色界，化城兴灭在莲基。
好令沧海龙宫子，长护金人旧浴池。
