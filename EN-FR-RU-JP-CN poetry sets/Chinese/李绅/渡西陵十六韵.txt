　七年冬十有三日早渡浙江，寒雨方霖，军吏悉
　在江次。越人年谷未成，霪雨不止，田亩浸溢，
　水不及穗者数寸。余至驿命押衙裴行宗先赍祝
　词，东望拜大禹庙，且以百姓请命。雨收云息，
　日朗者三旬有五日，刈获皆毕，有以见神之不
　欺也。

雨送奔涛远，风收骇浪平。
截流张旆影，分岸走鼙声。
兽逐衔波涌，龟艨喷浪轻。
海门凝雾暗，江渚湿云横。
雁翼看舟子，鱼鳞辨水营。
骑交遮戍合，戈簇拥沙明。
谬履千夫长，将询百吏情。
下车占黍稷，冬雨害粢盛。
望祷依前圣，垂休冀厚生。
半江尤惨淡，全野已澄清。
爱景三辰朗，祥农万庾盈。
浦程通曲屿，海色媚重城。
弓日动，旗风虎豹争。
及郊挥白羽，入里卷红旌。
恺悌思陈力，端庄冀表诚。
临人与安俗，非止奉师贞。