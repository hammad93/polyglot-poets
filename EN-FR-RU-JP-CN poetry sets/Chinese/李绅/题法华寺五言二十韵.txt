　此一首亦在越所作，寺内灵异随注其后。以越人
　题诗者前后皆不备言，今编于《追昔游》卷中，
　寺内痹禅师草庐持经感普贤见于前。

花界无生地，慈宫有相天。
化娥腾宝像，留影金仙。
殿涌全身塔，池开半月泉。
十峰排碧落，双涧合清涟。
药草经行遍，香灯次第燃。
戒珠高腊护，心印祖僧传。
瓶识先罗汉，衣存旧福田。
幻身观火宅，昏眼照青莲。
住觉超真境，依游渡法船。
化城珠百亿，灵迹冠三千。
萧壁将沉影，梁薪尚缀烟。
色尘知有数，劫烬岂无年。
龙喷疑通海，鲸吞想漏川。
磬疏闻启梵，钟息见安禅。
指喻三车觉，开迷五阴缠。
教通方便入，心达是非诠。
贝叶千花藏，檀林万宝篇。
坐严狮子迅，幢饰网珠悬。
极乐知无碍，分明应有缘。
还将功德意，留偈法王前。