　台今遗迹平芜，连接灵岩寺，采香径、响屐廊皆
　在寺内。越书称越王献吴王黄金楼楣，吴王因造
　姑苏台。因献楣，遂以黄金尽饰楼以破其国。

越王巧破夫差国，来献黄金重雕刻。
西施醉舞花艳倾，妒月娇娥恣妖惑。
姑苏百尺晓铺开，楼楣尽化黄金台。
歌清管咽欢未极，越师戈甲浮江来。
伍胥抉目看吴灭，范蠡全身霸西越。
寂寞千年尽古墟，萧条两地皆明月。
灵岩香径掩禅扉，秋草荒凉遍落晖。
江浦回看鸥鸟没，碧峰斜见鹭鸶飞。
如今白发星星满，却作闲官不闲散。
野寺经过惧悔尤，公程迫蹙悲秋馆。
吴乡越国旧淹留，草树烟霞昔遍游。
云木梦回多感欢，不惟惆怅至长洲。
