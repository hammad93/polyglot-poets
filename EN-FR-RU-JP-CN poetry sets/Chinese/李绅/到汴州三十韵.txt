　七月十二日到汴州。是月，郑、汴间不雨已余月，
　秋苗已悴。十日至圃田，天雨已余。至十二日朝
　旨，秋稼顿茂，军礼亦成矣。

七月趋梁苑，三年谢尹京。
旧风除物蠹，新律奉师贞。
龙节双油重，蛇矛百练明。
跃鱼连后旆，腾虎耀前旌。
路转金神并，川开铁马横。
拥旄差白羽，分辔引红缨。
在浚风烟接，维嵩巩洛清。
贯鱼奔骑疾，连雁卷行轻。
烟垒风调角，秋原雨洗兵。
宿云看布甲，疏柳见分营。
鼓彻通宵警，和门候晓清。
虎符三校列，鱼胄万夫迎。
弄马猿猱健，奔车角抵呈。
驾肩傍隘道，张幕内连楹。
森戟承三令，攒戈退一声。
及郊知雨过，观俗辨风行。
望宋怜思女，游梁念客卿。
义夫留感激，公子播英名。
泽广豚鱼洽，恩宣岂弟生。
善师忘任智，中略在推诚。
式宴歌钟合，陈筵绮绣并。
戏鼙千卒跃，均酒百壶倾。
乐与师徒共，欢从井邑盈。
教通因渐染，人悦尚和平。
授钺惭分阃，登坛荷列城。
虚裘朝独坐，雄剑夜孤鸣。
白发侵霜变，丹心捧日惊。
卫青终保志，潘岳未忘情。
期月终迷化，三年讵有成。
惟看波海动，天外斩长鲸。