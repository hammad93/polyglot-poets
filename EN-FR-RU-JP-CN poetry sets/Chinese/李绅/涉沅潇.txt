屈原死处潇湘阴，沧浪淼淼云沉沉。
蛟龙长怒虎长啸，山木波浪深。
烟横日落惊鸿起，山映余霞杳千里。
鸿叫离离入暮天，霞飞漠漠深云水。
水灵江暗扬波涛，鼋鼍动荡风骚骚。
行人愁望待明月，星汉沉浮伥鬼号。
屈原尔为怀王没，水府通天化灵物。
何不驱雷击电除奸邪，可怜空作沉泉骨。
举杯沥酒招尔魂，月影漾开乾坤。
波白水黑山隐见，汨罗之上遥昏昏。
风帆候晓看五两，戍鼓咚咚远山响。
潮满江津猿鸟啼，荆夫楚语飞蛮桨。
潇湘岛浦无人居，风惊水暗惟鲛鱼。
行来击棹独长叹，问尔精魄何所如？
