　开成元年三月二十五日，蒙恩除河南尹。四月六
　日，诏下洛阳。是月，自春不雨，已逾六旬。此
　日谢恩，未诣公府，驰祷龙祠。止九日，大降膏
　泽，连霪浃日，时苗顿茂。又里巷比多恶少，皆
　免帽散衣，聚为群斗；或差肩追绕击大球，里言
　谓之“打棍谙论”，士庶苦之。车马逢者不敢前，
　都城为患日久。诏下之日，此辈皆失所在，却归
　负贩之业，闾里间无复前患。

恭承宠诏临伊洛，静守朝章化比闾。
风变市儿惊偃草，雨晴郊薮谬随车。
改张琴瑟移胶柱，止息笙篁辨鲁鱼。
唯有从容期一德，使齐文教奉皇居。
