　余守郡日，有客游者善弹琵琶，问其所传，乃善
　才所授。顷在内庭日，别承恩顾，赐宴曲江，敕
　善才等二十人备乐。自余经播迁，善才已殁。因
　追感前事，为悲善才。此一篇在郡日所为，今编
　于新录。

穆王夜幸蓬池曲，金銮殿开高秉烛。
东头弟子曹善才，琵琶请进新翻曲。
翠蛾列坐层城女，笙笛参差齐笑语。
天颜静听朱丝弹，众乐寂然无敢举。
衔花金凤当承拨，转腕拢弦促挥抹。
花翻凤啸天上来，徘徊满殿飞春雪。
抽弦度曲新声发，金铃玉佩相磋切。
流莺子母飞上林，仙鹤雌雄唳明月。
此时奉诏侍金銮，别殿承恩许召弹。
三月曲江春草绿，九霄天乐下云端。
紫髯供奉前屈膝，尽弹妙曲当春日。
寒泉注射陇水开，胡雁翻飞向天没。
日曛尘暗车马散，为惜新声有余叹。
明年冠剑闭桥山，万里孤臣投海畔。
离禽铩羽强回飞，白首生从五岭归。
闻道善才成朽骨，空余弟子奉音徽。
南谯寂寞三春晚，有客弹弦独凄怨。
静听深奏楚月光，忆昔初闻曲江宴。
心悲不觉泪阑干，更为调弦反复弹。
秋吹动摇神女佩，月珠敲击水晶盘。
自怜淮海同泥滓，恨魄凝心未能死。
惆怅追怀万事空，雍门感慨徒为尔。