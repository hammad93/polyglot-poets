　开成元年六月二十六日，制授宣武军节度。七月
　三日，中使刘泰押送旌节止洛阳。五日赴镇，出
　都门，城内少长士女相送者数万人，至白马寺，
　涕泣当车者不可止。少尹严元容鞭胥吏、士人，
　怒其恋慕。留台御史杜牧，使台吏遮殴百姓，令
　其废祖帐。

油幢并入虎旗开，锦橐从天凤诏来。
星应魏师新鼓角，地嫌梁苑旧池台。
日晖红旆分如电，人拥青门动若雷。
伊洛镜清回首处，是非纷杂任尘埃。

