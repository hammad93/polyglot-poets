烟水吴都郭，阊门架碧流。
绿杨深浅巷，青翰往来舟。
朱户千家室，丹楹百处楼。
水光摇极浦，草色辨长洲。
忆昨麻衣日，曾为旅棹游。
放歌随楚老，清宴奉诸侯。
花寺听莺入，春湖看雁留。
里吟传绮唱，乡语认讴。
桥转攒虹饮，波通斗浮。
竹扉梅圃静，水巷桔园幽。
缝堵荒麋苑，穿岩破虎丘。
旧风犹越鼓，余俗尚吴钩。
故馆曾闲访，遗基亦遍搜。
吹台山木尽，香径佛宫秋。
帐殿菰蒲掩，云房露雾收。
苎萝妖覆灭，荆棘鬼包羞。
风月俄黄绶，经过半白头。
重来冠盖客，非复别离愁。
候火分通陌，前旌驻外邮。
水风摇彩旆，堤柳引鸣驺。
问吏儿孙隔，呼名礼敬修。
顾瞻殊宿昔，语默过悲忧。
义感心空在，容衰日易偷。
还持沧海诏，从此布皇猷。


　　杭州天竺灵隐二寺，顷岁亦布衣一游，及赴
　　镇会稽，不敢以登临自适，竟不复到寺，寺
　　多猿猱，谓之孙团，弥长其类，因追思为诗
　　二首。

翠岩幽谷高低寺，十里松风碧嶂连。
开尽春花芳草涧，遍通秋水月明泉。
石文照日分霞壁，竹影侵云拂暮烟。
时有猿猱扰钟磬，老僧无复得安禅。

人烟不隔江城近，水石虽清海气深。
波动只观罗刹相，静居难识梵王心。
鱼扃书琐龙宫宝，雁塔高摩欲界金。
近日尤闻重雕饰，世人遥礼二檀林。