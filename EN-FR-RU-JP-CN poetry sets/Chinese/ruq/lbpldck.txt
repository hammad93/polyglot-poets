崖谷喷疾流，地中有雷集。
百泉势相荡，巨石皆却立。
跳波沸峥嵘，深处不可挹。
昏为蛟龙怒，清见云雨入。
灵怪崇偏祠，废兴自兹邑。
沉淫顷多昧，檐宇遂不葺。
吾闻披明典，盛德催世及。
生人载山川、血食报原隰。
岂伊骇微险，将以循氓揖。
奔飞振吕梁，忠信亦我习。
波流浸已广，悔吝在所汲。
溪水有请源，蹇裳靡沾湿。
