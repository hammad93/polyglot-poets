卢溪郡南夜泊舟，夜闻两岸羌戎讴。
其时月黑猿啾啾，微雨沾衣令人愁。
有一迁客登高楼，不言不寐弹箜篌。
弹作蓟门桑叶秋，风沙飒飒青冢头，
将军铁嗯汗血流，深入匈奴战未休。
黄旗一点兵马收，乱杀胡人积如丘。
疮病驱来配边州，仍披漠北羔羊裘。
颜色饥枯掩面羞，眼眶泪滴深两眸。
思还本乡食牦牛，欲语不得指咽喉。
或有强壮能噫呦，意说被他边将仇。
五世属藩汉主留，碧毛毡帐河曲游。
橐驼五万部落稠，敕赐飞凤金兜鍪。
为君百战如过筹，静扫阴山无鸟投。
家藏铁券特承优，黄金千斤不称求。
九族分离作楚囚，深溪寂寞弦苦幽。
草木悲感声飕，仆本东山为国忧。
明光殿前论九畴，簏读兵书尽冥搜。
为君掌上施权谋，洞晓山川无与俦。
紫宸诏发远怀柔，摇笔飞霜如夺钩。
鬼神不得知其由，怜爱苍生比蚍蜉。
朔河屯兵须渐抽，尽遣降来拜御沟。
便令海内休戈矛，何用班超定远侯。
使臣书之得已不？