槠楠无冬春，柯叶连峰稠。
阴壁下苍黑，烟含清江楼。
景开独沿曳，响答随兴酬。
旦夕望吾友，如何迅孤舟。
叠沙积为岗，崩剥雨露幽。
石脉尽横亘，潜潭何时流。
既见万古色，颇尽一物由。
永与世人远，气还草木收。
盈缩理无余，今往何必忧。
郴土群山高，耆老如中州。
孰云议舛降，岂是娱宦游。
阴火昔所伏，丹砂将尔谋。
昨临苏耽井，复向衡阳求。
同疚来相依，脱身当有筹。
数月乃离居，风湍成阻修。
野人善竹器，童子能溪讴。
寒月波荡漾，羁鸿去悠悠。
