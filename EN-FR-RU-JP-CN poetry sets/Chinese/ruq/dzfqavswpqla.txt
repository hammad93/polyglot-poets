林色与溪古，深篁引幽翠。
山尊在渔舟，棹月情已醉。
始穷清源口，壑绝人境异。
春泉滴空崖，萌草拆阴地。
久之风榛寂，远闻樵声至。
海雁时独飞，永然沧州意。
古时青冥客，灭迹沦一尉。
吾子踌躇心，岂其纷埃事。
缑峰信所克，济北余乃遂。
齐物意已会，息肩理犹未。
卷舒形性表，脱略贤哲议。
乘月期角巾，饭僧嵩阳寺。
