自从别京华，我心乃萧索。
十年守章句，万里空寥落。
北上登蓟门，茫茫见沙漠。
倚剑对风尘，慨然思卫霍。
拂衣去燕赵，驱马怅不乐。
天长沧州路，日暮邯郸郭。
酒肆或淹留，渔泽屡栖泊。
独行备艰难，孰辞干鼎镬。
皇情念淳古，时俗何浮薄。
理道须任贤，安人在求瘼。
故交负奇才，逸气包謇谔。
隐轸经济策，纵横建安作。
才望忽先鸣，风期无宿诺。
飘摇劳州县，迢递限言谑。
东驰眇贝丘，西顾弥虢略。
淇水徒自深，浮云不堪托。
吾谋适可用，天道岂辽廓。
不然买山田，一身与耕凿。
