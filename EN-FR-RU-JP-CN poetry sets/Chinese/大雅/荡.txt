荡荡上帝  下民之辟
疾威上帝  其命多辟
天生烝民  其命匪谌
靡不有初  鲜克有终

文王曰咨  咨女殷商
曾是强御  曾是掊克
曾是在位  曾是在服
天降慆德  女兴是力

文王曰咨  咨女殷商
而秉义类  强御多怼
流言以对  寇攘式内
侯作侯祝  靡届靡究

文王曰咨  咨女殷商
女炰烋于中国  敛怨以为德
不明尔德  时无背无侧
尔德不明  以无陪无卿

文王曰咨  咨女殷商
天不湎尔以酒  不义从式
既愆尔止  靡明靡晦
式号式呼  俾昼作夜

文王曰咨  咨女殷商
如蜩如螗  如沸如羹
小大近丧  人尚乎由行
内奰于中国  覃及鬼方

文王曰咨  咨女殷商
匪上帝不时  殷不用旧
虽无老成人  尚有典刑
曾是莫听  大命以倾

文王曰咨  咨女殷商
人亦有言  颠沛之揭
枝叶未有害  本实先拨
殷鉴不远  在夏后之世