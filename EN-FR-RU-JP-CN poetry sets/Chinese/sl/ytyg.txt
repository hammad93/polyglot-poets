腊雪一尺厚，云冻寒顽痴。
孤城大泽畔，人疏烟火微。
愤悱欲谁语，忧愠不能持。
天子号仁圣，任贤如事师。
凡称曰治具，小大无不施。
明庭开广敞，才隽受羁维。
如日月恒升，若鸾凤葳蕤。
人才自朽下，弃去亦其宜。
北虏坏亭障，闻屯千里师。
牵连久不解，他盗恐旁窥。
臣实有长策，彼可徐鞭笞。
如蒙一召议，食肉寝其皮。
斯乃庙堂事，尔微非尔知。
向来躐等语，长作陷身机。
行当腊欲破，酒齐不可迟。
且想春候暖，瓮间倾一卮。

