山城树叶红，下有碧溪水。
溪桥向吴路，酒旗夸酒美。
下马此送君，高歌为君醉。
念君苞材能，百工在城垒。
空山三十年，鹿裘挂窗睡。
自言陇西公，飘然我知己。
举酒属吴门，今朝为君起。
悬弓三百斤，囊书数万纸。
战贼即战贼，为吏即为吏。
尽我所有无，惟公之指使。
予曰陇西公，滔滔大君子。
常思抡群材，一为国家治。
譬如匠见木，碍眼皆不弃。
大者粗十围，小者细一指。
楔橛与栋梁，施之皆有位。
忽然竖明堂，一挥立能致。
予亦何为者，亦受公恩纪。
处士常有言，残虏为犬豕。
常恨两手空，不得一马棰。
今依陇西公，如虎傅两翅。
公非刺史材，当坐岩廊地。
处士魁奇姿，必展平生志。
东吴饶风光，翠巘多名寺。
疏烟亹亹秋，独酌平生思。
因书问故人，能忘批纸尾？
公或忆姓名，为说都憔悴。