去年桐落故溪上，把叶因题归燕诗。
江楼今日送归燕，正是去年题叶时。
叶落燕归真可惜，东流玄发且无期。
笑筵歌席反惆怅，朗月清风见别离。
庄叟彭殇同在梦，陶潜身世两相遗。
一丸五色成虚语，石烂松薪更莫疑。
哆侈不劳文似锦，进趋何必利如锥。
钱神任尔知无敌，酒圣于吾亦庶几。
江畔秋光蟾阁镜，槛前山翠茂陵眉。
樽香轻泛数枝菊，檐影斜侵半局棋。
休指宦游论巧拙，只将愚直祷神祇。
三吴烟水平生念，宁向闲人道所之。
