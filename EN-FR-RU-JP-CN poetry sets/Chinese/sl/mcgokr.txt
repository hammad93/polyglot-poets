弄水亭前溪，飐滟翠绡舞。
绮席草芊芊，紫岚峰伍伍。
螭蟠得形势，翚飞如轩户。
一镜奁曲堤，万丸跳猛雨。
槛前燕雁栖，枕上巴帆去。
丛筠侍修廊，密蕙媚幽圃。
杉树碧为幢，花骈红作堵。
停樽迟晚月，咽咽上幽渚。
客舟耿孤灯，万里人夜语。
漫流罥苔槎，饥凫晒雪羽。
玄丝落钩饵，冰鳞看吞吐。
断霓天帔垂，狂烧汉旗怒。
旷朗半秋晓，萧瑟好风露。
光洁疑可揽，欲以襟怀贮。
幽抱吟九歌，羁情思湘浦。
四时皆异状，终日为良遇。
小山浸石棱，撑舟入幽处。
孤歌倚桂岩，晚酒眠松坞。
纡余带竹村，蚕乡足砧杵。
塍泉落环佩，畦苗差纂组。
风俗知所尚，豪强耻孤侮。
邻丧不相舂，公租无诟负。
农时贵伏腊，簪瑱事礼赂。
乡校富华礼，征行产强弩。
不能自勉去，但愧来何暮。
故园汉上林，信美非吾土。