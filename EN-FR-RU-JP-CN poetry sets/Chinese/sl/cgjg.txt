炀帝雷塘土，迷藏有旧楼。
谁家唱《水调》，明月满扬州。
骏马宜闲出，千金好暗投。
喧阗醉年少，半脱紫茸裘。

秋风放萤苑，春草斗鸡台。
金络擎雕去，鸾环拾翠来。
蜀船红锦重，越橐水沉堆。
处处皆华表，淮王奈却回。

街垂千步柳，霞映两重城。
天碧台阁丽，风凉歌管清。
纤腰间长袖，玉佩杂繁缨。
柂轴诚为壮，豪华不可名。
自是荒淫罪，何妨作帝京。
