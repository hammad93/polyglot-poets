惟帝忧南纪，搜贤与大藩。
梅仙调步骤，庾亮拂櫜鞬。
一室何劳扫，三章自不冤。
精明如定国，孤峻似陈蕃。
灞岸秋犹嫩，蓝桥水始喧。
红旓挂石壁，黑矟断云根。
滕阁丹霄倚，章江碧玉奔。
一声仙妓唱，千里暮江痕。
私好初童稚，官荣见子孙。
流年休挂念，万事至无言。
玉辇君频过，冯唐将未论。
佣书酬万债，竹坞问樊村。
