吟君雉媒什，一哂复一叹。
和之一何晚，今日仍成篇。
岂唯鸟有之，抑亦人复然。
张陈刎颈交，竟以势不完。
至今不平气，塞绝水源。
赵襄骨肉亲，亦以利相残。
至今不善名，高于磨笄山。
况此笼中雉，志在饮啄间。
稻梁暂入口，性已随人迁。
身苦亦自忘，同族何足言？
但恨为媒拙，不足以自全。
劝君今日后，养鸟养青鸾。
青鸾一失侣，至死守孤单。
劝君今日后，结客结任安。
主人宾客去，独住在门阑。
