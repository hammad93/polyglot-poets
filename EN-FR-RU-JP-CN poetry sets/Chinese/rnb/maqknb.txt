高岭峻棱棱，细泉流娓娓。
势分合不得，东西随所委。
悠悠草蔓底，溅溅石罅里。
分流来几年？昼夜两如此。
朝宗远不及，去海三千里。
浸润小无功，山苗长旱死。
萦纡用无所，奔迫流不已。
唯作呜咽声，夜入行人耳。
有源殊不竭，无坎终难至。
同出而异流，君看何所似？
有似骨肉亲，派别从兹始。
又似势利交，波澜相背起。
所以赠君诗，将君何所比？
不比山上泉，比君井中水。

