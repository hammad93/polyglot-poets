勋德既下衰，文章亦陵夷。
但见山中石，立作路旁碑。
铭勋悉太公，叙德皆仲尼。
复以多为贵，千言直万赀。
为文彼何人，想见下辈时。
但欲愚者悦，不思贤者嗤。
岂独贤者嗤，乃传后代疑。
古石苍苔字，安知是愧词！
我闻望江县，曲令抚茕嫠，
在官有仁政，名不闻京师。
身殁欲归葬，百姓遮路歧。
攀辕不得归，留葬此江湄。
至今道其名，男女涕皆垂。
无人立碑碣，唯有邑人知。
