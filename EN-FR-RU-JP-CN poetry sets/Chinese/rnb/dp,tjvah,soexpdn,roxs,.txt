暗思幸有残筋力，
更恐年衰归不得。
蕃候严兵鸟不飞，
脱身冒死奔逃归。
昼伏宵行经大漠，
云阴月黑风沙恶。
惊藏青冢寒草疏，
偷渡黄河夜冰薄。
忽闻汉军鼙鼓声，
路傍走出再拜迎。
游骑不听能汉语，
将军遂缚作蕃生。
配向江南卑湿地，
定无存恤空防备。
念此吞声仰诉天，
若为辛苦度残年！
凉原乡井不得见，
胡地妻儿虚弃捐。
没蕃被囚思汉土，
归汉被劫为蕃虏。
早知如此悔归来，
两地宁如一处苦？
缚戎人，
戎人之中我苦辛。
自古此冤应未有，
汉心汉语吐蕃身。