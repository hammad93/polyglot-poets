昆明春，
昆明春，
春池岸古春流新。
影浸南山青，
波沈西日红沦。
往年因旱池枯竭，
龟尾曳涂鱼煦沫。
诏开八水注恩波，
千介万鳞同日活。
今来净渌水照天，
游鱼拨拨莲田田。
洲香杜若抽心短，
沙暖鸳鸯铺翅眠。
动植飞沉皆遂性，
皇泽如春无不被。
渔者乃丰网罟资，
贫人又获菰蒲利。
诏以昆明近帝城，
官家不得收其征。
菰蒲无租鱼无税，
近水之人感君惠。
感君惠，
独何人？
吾闻率土皆王民。
远民何疏近何亲？
愿推此惠及天下，
无远无近同欣欣。
吴兴山中罢榷茗，
鄱阳坑里休封银。
天涯地角无禁利，
熙熙同似昆明春。