废村多年树，生在古社隈。
为作妖狐窟，心空身未摧。
妖狐变美女，社树成楼台。
黄昏行人过，见者心徘徊。
饥雕竟不捉，老犬反为媒。
岁媚少年客，十去九不回。
昨夜云雨合，烈风驱迅雷。
风拔树根出，雷劈社坛开。
飞电化为火，妖狐烧作灰。
天明至其所，清旷无氛埃。
旧地葺村落，新田辟荒莱。
始知天降火，不必长为灾。
勿谓神默默，勿谓天恢恢。
勿喜犬不捕，勿夸雕不猜。
寄言狐媚者，天火有时来。
