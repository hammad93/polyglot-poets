五弦弹，
五弦弹，
听者倾耳心寥寥。
赵璧知君入骨爱，
五弦一一为君调。
第一第二弦索索，
秋风拂松疏韵落。
第三第四弦泠泠，
夜鹤忆子笼中鸣。
第五弦声最掩抑，
陇水冻咽流不得。
五弦并奏君试听，
凄凄切切复铮铮。
铁击珊瑚一两曲，
冰泻玉盘千万声。
杀声入耳肤血寒，
惨气中人肌骨酸。
曲终声尽欲半日，
四坐相对愁无言。
座中有一远方士，
唧唧咨咨声不已。
自叹今朝初得闻，
始知孤负平生耳。
唯忧赵璧白发生，
老死人间无此声。
远方士，
尔听五弦信为美，
吾闻正始之音不如是。
正始之音其若何？
朱弦疏越清庙歌。
一弹一唱再三叹，
曲淡节稀声不多。
融融曳曳召元气，
听之不觉心平和。
人情重今多贱古，
古琴有弦人不抚。
更从赵璧艺成来，
二十五弦不如五。