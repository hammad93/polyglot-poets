亭亭山上松，一一生朝阳。
森耸上参天，柯条百尺长。
漠漠尘中槐，两两夹康庄。
婆娑低覆地，枝干亦寻常。
八月白露降，槐叶次第黄。
岁暮满山雪，松色郁青苍。
彼如君子心，秉操贯冰霜。
此如小人面，变态随炎凉。
共知松胜槐，诚欲栽道旁。
粪土种瑶草，瑶草终不芳。
尚可以斧斤，伐之为栋梁。
杀身获其所，为君构明堂。
不然终天年，老死在南岗。
不愿亚枝叶，低随槐树行。
