矢人职司忧，为箭恐不精。
精在利其镞，错磨锋镝成。
插以青竹竿，羽之赤雁翎。
勿言分寸铁，为用乃长兵。
闻有狗盗者，昼伏夜潜行。
摩弓拭箭镞，夜射不待明。
一盗既流血，百犬同吠声。
狺狺嗥不已，主人为之惊。
盗心憎主人，主人不知情。
反责镞太利，矢人获罪名。
寄言控弦者，愿君少留听。
何不向西射，西天有狼星。
何不向东射，东海有长鲸。
不然学仁贵，三矢平虏庭。
不然学仲连，一发下燕城。
胡为射小盗，此用无乃轻。
徒沾一点血，虚污箭头腥。
