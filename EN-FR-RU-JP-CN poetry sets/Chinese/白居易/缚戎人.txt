缚戎人，
缚戎人，
耳穿面破驱入秦。
天子矜怜不忍杀，
诏徙东南吴与越。
黄衣小使录姓名，
领出长安乘递行。
身被金疮面多瘠，
扶病徒行日一驿。
朝餐饥渴费杯盘，
夜卧腥臊污床席。
忽逢江水忆交河，
垂手齐声呜咽歌。
其中一虏语诸虏，
尔苦非多我苦多。
同伴行人因借问，
欲说喉中气愤愤。
自云乡管本凉原，
大历年中没落蕃。
一落蕃中四十载，
遣著皮裘系毛带。
唯许正朝服汉仪，
敛衣整巾潜泪垂。
誓心密定归乡计，
不使蕃中妻子知。