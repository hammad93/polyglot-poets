贾谊哭时事，阮籍哭路岐。
唐生今亦哭，异代同其悲。
唐生者何人？五十寒且饥。
不悲口无食，不悲身无衣。
所悲忠与义，悲甚则哭之。
太尉击贼日，尚书叱盗时。
  
大夫死凶寇，谏议谪蛮夷。
  
每见如此事，声发涕辄随。
往往闻其风，俗士犹或非。
怜君头半白，其志竟不衰。
我亦君之徒，郁郁何所为？
不能发声哭，转作乐府诗。
篇篇无空文，句句必尽规。
功高虞人箴，痛甚骚人辞。
非求宫律高，不务文字奇。
惟歌生民病，愿得天子知。
未得天子知，甘受时人嗤。
药良气味苦，瑟淡音声稀。
不惧权豪怒，亦任亲朋讥。
人竟无奈何，呼作狂男儿。
每逢群动息，或遇云雾披。
但自高声歌，庶几天听卑。
歌哭虽异名，所感则同归。
寄君三十章，与君为哭词。