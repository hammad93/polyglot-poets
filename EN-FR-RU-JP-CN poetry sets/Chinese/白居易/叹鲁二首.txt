季桓心岂忠，其富过周公。
阳货道岂正，其权执国命。
由来富与权，不系才与贤。
所托得其地，虽愚亦获安。
彘肥因粪壤，鼠稳依社坛。
虫兽尚如是，岂谓无因缘？

展禽胡为者？直道竟三黜。
颜子何如人？屡空聊过日。
皆怀王佐道，不践陪臣秩。
自古无奈何，命为时所屈。
有如草木分，天各与其一。
荔枝非名花，牡丹无甘实。
