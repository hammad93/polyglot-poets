藤花紫蒙茸，藤叶青扶疏。
谁谓好颜色，而为害有余。
下如蛇屈盘，上若绳萦纡。
可怜中间树，束缚成枯株。
柔蔓不自胜，袅袅挂空虚。
岂知缠树木，千夫力不如。
先柔后为害，有似谀佞徒。
附著君权势，君迷不肯诛。
又如妖妇人，绸缪蛊其夫。
奇邪坏人室，夫惑不能除。
寄言邦与家，所慎在其初。
毫末不早辨，滋蔓信难图。
愿以藤为诫，铭之于座隅。
