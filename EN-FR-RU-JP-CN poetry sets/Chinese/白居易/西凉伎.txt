西凉伎，
假面胡人假狮子。
刻木为头丝作尾，
金镀眼睛银贴齿。
奋迅毛衣摆双耳，
如从流沙来万里。
紫髯深目两胡儿，
鼓舞跳粱前致辞。
应似凉州未陷日，
安西都护进来时。
须臾云得新消息，
安西路绝归不得。
泣向狮子涕双垂，
凉州陷没知不知？
狮子回头向西望，
哀吼一声观者悲。
贞元边将爱此曲，
醉坐笑看看不足。
享宾犒士宴三军，
狮子胡儿长在目。
有一征夫年七十，
见弄凉州低面泣。
泣罢敛手白将军，
主忧臣辱昔所闻。
自从天宝兵戈起，
犬戎日夜吞西鄙。
凉州陷来四十年，
河陇侵将七千里。
平时安西万里疆，
今日边防在凤翔。
缘边空屯十万卒，
饱食温衣闲过日。
遗民肠断在凉州，
将卒相看无意收。
天子每思长痛惜，
将军欲说合惭羞。
奈何仍看西凉伎，
取笑资欢无所愧！
纵无智力未能收，
忍取西凉弄为戏？