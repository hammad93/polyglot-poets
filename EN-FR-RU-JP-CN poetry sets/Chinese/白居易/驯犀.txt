驯犀驯犀通天犀，
躯貌骇人角骇鸡。
海蛮闻有明天子，
躯犀乘传来万里。
一朝得谒大明宫，
欢呼拜舞自论功。
五年驯养始堪献，
六译语言方得通。
上嘉人兽俱来远，
蛮馆四方犀入苑。
秣以瑶刍锁以金，
故乡迢递君门深。
海鸟不知钟鼓乐，
池鱼空结江湖心。
驯犀生处南方热，
秋无白露冬无雪。
一入上林三四年，
又逢今岁苦寒月。
饮冰卧霰苦蜷，
角骨冻伤鳞甲缩。
驯犀死，
蛮儿啼，
向阙再拜颜色低。
奏乞生归本国去，
恐身冻死似驯犀。
君不见：
建中初，
驯象生还放林邑？
 
君不见：
贞元末，
驯犀冻死蛮儿泣？
所嗟建中异贞元，
象生犀死何足言。