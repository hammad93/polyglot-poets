露气寒光集，微阳下楚丘。
猿啼洞庭树，人在木兰舟。
广泽生明月，苍山夹乱流。
云中君不降，竟夕自悲秋。

惊鸟去无际，寒蛩鸣我傍。
芦洲生早雾，兰湿下微霜。
列宿分穷野，空流注大荒。
看山候明月，聊自整云装。

野风吹蕙带，骤雨滴兰桡。
屈宋魂冥寞，江山思寂寥。
阴霓侵晚景，海树入回潮。
欲折寒芳荐，明神讵可招。
