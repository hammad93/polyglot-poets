南陌春将晚，北窗犹卧病。
林园久不游，草木一何盛。
狭迳花将尽，闲庭竹扫净。
翠羽戏兰苕，頳鳞动荷柄。
念我平生好，江乡远从政。
云山阻梦思，衾枕劳感咏。
感咏复何为？同心恨别离。
世途皆自媚，流俗寡相知。
贾谊才空逸，安仁鬓欲丝。
遥情每东注，奔晷复西驰。
常恐填沟壑，无由振羽仪。
穷通若有命，欲向论中推。
