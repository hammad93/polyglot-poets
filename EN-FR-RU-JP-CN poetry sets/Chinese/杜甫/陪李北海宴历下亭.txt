东藩住皂盖，北渚临清河。
海右此亭古，济南名士多。
云山已发兴，玉佩仍当歌。
修竹不受暑，交流空涌波。
蕴真惬所遇，落日将如何？
贵贱惧物役，从公难重过！

二仪积风雨，百谷漏波涛。
闻道洪河坼，遥连沧海高。
职司忧悄悄，郡国诉嗷嗷。
舍弟卑栖邑，防川领薄曹。
尺书前日至，版筑不时操。
难假鼋鼍力，空瞻乌鹊毛。
燕南吹亩，济上没蓬蒿。
螺蚌满近郭，蛟螭乘九皋。
徐关深水府，碣石小秋毫。
白屋留孤树，青天失万艘。
吾衰同泛梗，利涉想蟠桃。
却倚天涯钓，犹能掣巨鳌。