雨中百草秋烂死，
阶下决明颜色鲜。
著叶满枝翠羽盖，
开花无数黄金钱。
凉风萧萧吹汝急，
恐汝後时难独立。
堂上书生空白头，
临风三嗅馨香泣。

阑风伏雨秋纷纷，
四海八荒同一云。
去马来牛不复辨，
浊泾清渭何当分？
禾头生耳黍穗黑，
农夫田父无消息。
城中斗米换衾，
相许宁论两相直？

长安布衣谁比数，
反锁衡门守环堵。
老夫不出长蓬蒿，
稚子无忧走风雨。
雨声飕飕催早寒，
胡雁翅湿高飞难。
秋来未曾见白日，
泥污后土何时干？