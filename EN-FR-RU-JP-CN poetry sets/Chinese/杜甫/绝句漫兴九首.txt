眼见客愁愁不醒
无赖春色到江亭
即遣花开深造次
便教莺语太丁宁

手种桃李非无主
野老墙低还是家
恰似春风相欺得
夜来吹折数枝花

熟知茅斋绝低小
江上燕子故来频
衔泥点污琴书内
更接飞虫打著人

二月已破三月来
渐老逢春能几回
莫思身外无穷事
且尽生前有限杯

肠断江春欲尽头
杖藜徐步立芳洲
颠狂柳絮随风去
轻薄桃花逐水流

懒慢无堪不出村
呼儿日在掩柴门
苍苔浊酒林中静
碧水春风野外昏

糁径杨花铺白毡
点溪荷叶叠青钱
笋根雉子无人见
沙上凫雏傍母眠

舍西柔桑叶可拈
江畔细麦复纤纤
人生几何春已夏
不放香醪如蜜糖

隔户杨柳弱袅袅
恰似十五女儿腰
谁谓朝来不作意
狂风挽断最长条