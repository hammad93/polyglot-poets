萧关陇水入官军
青海黄河卷塞云
北极转愁龙虎气
西戎休纵犬羊群

赞普多教使入秦
数通和好止烟尘
朝廷忽用哥舒将
杀伐虚悲公主亲

崆峒西极过昆仑
驼马由来拥国门
逆气数年吹路断
蕃人闻道渐星奔

勃律天西采玉河
坚昆碧碗最来多
旧随汉使千堆宝
小答胡王万匹罗

今春喜气满乾坤
南北东西拱至尊
大历三年调玉烛
玄元皇帝圣云孙