Mon livre (et je ne suis sur ton aise envieux) 
Tu t'en iras sans moy voir la court de mon Prince. 
He chetif que je suis, combien en gré je prinsse, 
Qu'un heur pareil au tien fust permis à mes yeulx! 
Là si quelqu'un vers toy se monstre gracieux, 
Souhaitte luy qu'il vive heureux en sa province 
Mais si quelque malin obliquement te pince, 
Souhaitte luy tes pleurs, et mon mal ennuieux. 
Souhaitte luy encor' qu'il face un long voyage, 
Et bien qu'il ait de veüe elongné son mesnage, 
Que son cueur, où qu'il voise, y soit tousjours present 
Souhaitte qu'il vieillisse en longue servitude, 
Qu'il n'esprouve à la fin que toute ingratitude, 
Et qu'on mange son bien pendant qu'il est absent. 
  

Je ne veulx point fouiller au sein de la nature, 
Je ne veulx point chercher l'esprit de l'univers, 
Je ne veulx point sonder les abysmes couvers, 
Ny desseigner du ciel la belle architecture. 
Je ne peins mes tableaux de si riche peinture, 
Et si haults arguments ne recherche à mes vers 
Mais suivant de ce lieu les accidents divers, 
Soit de bien, soit de mal, j'escris à l'adventure. 
Je me plains à mes vers, si j'ay quelque regret, 
Je me ris avec eulx, je leur dy mon secret, 
Comme estans de mon coeur les plus seurs secretaires. 
Aussi ne veulx-je tant les pigner et friser, 
Et de plus braves noms ne les veulx desguiser, 
Que de papiers journaulx, ou bien de commentaires 
  

Un plus sçavant que moy (Paschal) ira songer 
Aveques l'Ascrean dessus la double cyme 
Et pour estre de ceulx dont on fait plus d'estime, 
Dedans l'onde au cheval tout nud s'ira plonger. 
Quant à moy, je ne veulx pour un vers allonger, 
M'accoursir le cerveau ny pour polir ma ryme, 
Me consumer l'esprit d'une songneuse lime, 
Frapper dessus ma table, ou mes ongles ronger. 
Aussi veulx-je (Paschal) que ce que je compose 
Soit une prose en ryme, ou une ryme en prose, 
Et ne veulx pour cela le laurier meriter. 
Et peult estre que tel se pense bien habile, 
Qui trouvant de mes vers la ryme si facile, 
En vain travaillera, me voulant imiter. 
  

N'estant, comme je suis, encor' exercité 
Par tant et tant de maulx au jeu de la Fortune, 
Je suivois d'Apollon la trace non commune, 
D'une saincte fureur sainctement agité. 
Ores ne sentant plus ceste divinité, 
Mais picqué du soucy qui fascheux m'importune, 
Une adresse j'ay pris beaucoup plus opportune 
A qui se sent forcé de la necessité. 
Et c'est pourquoy (Seigneur) ayant perdu la trace 
Que suit vostre Ronsard par les champs de la Grace, 
Je m'adresse où je voy le chemin plus battu 
Ne me bastant le coeur, la force, ny l'haleine 
De suivre, comme luy, par sueur et par peine 
Ce penible sentier qui meine à la vertu 
  

Je ne veulx fueilleter les exemplaires Grecs, 
Je ne veulx retracer les beaux traicts d'un Horace, 
Et moins veulx-je imiter d'un Petrarque la grace, 
Ou la voix d'un Ronsard, pour chanter mes regrets. 
Ceulx qui sont de Phoebus vrais poetes sacrez, 
Animeront leurs vers d'une plus grand' audace 
Moy, qui suis agité d'une fureur plus basse, 
Je n'entre si avant en si profonds secretz. 
Je me contenteray de simplement escrire 
Ce que la passion seulement me fait dire, 
Sans rechercher ailleurs plus graves arguments. 
Aussi n'ay-je entrepris d'imiter en ce livre 
Ceulx qui par leurs escripts se vantent de revivre, 
Et se tirer tous vifz dehors des monuments. 
  

Ceulx qui sont amoureux, leurs amours chanteront, 
Ceulx qui ayment l'honneur, chanteront de la gloire, 
Ceulx qui sont pres du Roy, publiront sa victoire, 
Ceulx qui sont courtisans, leurs faveurs vanteront 
Ceulx qui ayment les arts, les sciences diront, 
Ceulx qui sont vertueux, pour tels se feront croire, 
Ceulx qui ayment le vin, deviseront de boire, 
Ceulx qui sont de loisir, de fables escriront 
Ceulx qui sont mesdisans, se plairont à mesdire, 
Ceulx qui sont moins fascheux, diront des mots pour rire, 
Ceulx qui sont plus vaillans, vanteront leur valeur 
Ceulx qui se plaisent trop, chanteront leur louange, 
Ceulx qui veulent flater, feront d'un diable un ange 
Moy, qui suis malheureux, je plaindray mon malheur. 
  

Las, où est maintenant ce mespris de Fortune 
Où est ce coeur vainqueur de toute adversité, 
Cest honneste desir de l'immortalité, 
Et ceste honneste flamme au peuple non commune 
Où sont ces doulx plaisirs, qu'au soir sous la nuict brune 
Les Muses me donnoient; alors qu'en liberté 
Dessus le verd tapy d'un rivage escuarté 
Je les menois danser aux rayons de la Lune 
Maintenant la Fortune est maistresse de moy, 
Et mon coeur qui souloit estre maistre de soy, 
Est serf de mille maulx et regrets qui m'ennuyent. 
De la posterité je n'ay plus de soucy, 
Ceste divine ardeur, je ne l'ay plus aussi, 
Et les Muses de moy, comme estranges, s'enfuyent. 
  

Ce pendant que la court mes ouvrages lisoit, 
Et que la soeur du Roy, l'unique Marguerite, 
Me faisant plus d'honneur que n'estoit mon merite, 
De son bel oeil divin mes vers favorisoit, 
Une fureur d'esprit au ciel me conduisoit 
D'une aelle qui la mort et les siecles evite, 
Et le docte troppeau qui sur Parnasse habite, 
De son feu plus divin mon ardeur attisoit. 
Ores je suis muet, comme on voit la Prophete 
Ne sentant plus le Dieu, qui la tenoit sugette, 
Perdre soudainement la fureur et la voix. 
Et qui ne prend plaisir qu'un Prince luy commande 
L'honneur nourrit les arts, et la Muse demande 
Le theatre du peuple, et la faveur des Roys. 
  

Ne t'esbahis Ronsard, la moitié de mon ame, 
Si de ton Dubellay France ne lit plus rien, 
Et si aveques l'air du ciel Italien 
Il n'a humé l'ardeur qui l'Italie enflamme. 
Le sainct rayon qui part des beaux yeux de ta dame, 
Et la saincte faveur de ton Prince et du mien, 
Cela (Ronsard) cela, cela merite bien 
De t'eschauffer le coeur d'une si vive flamme. 
Mais moy, qui suis absent des raiz de mon Soleil, 
Comment puis-je sentir eschauffement pareil 
A celuy qui est pres de sa flamme divine 
Les costaux soleillez de pampre sont couvers, 
Mais des Hyperborez les eternelz hyvers 
Ne portent que le froid, la neige, et la bruine. 
  

France mere des arts, des armes, et des loix, 
Tu m'as nourry long temps du laict de ta mamelle 
Ores, comme un aigneau qui sa nourrice appelle, 
Je remplis de ton nom les antres et les bois. 
Si tu m'as pour enfant advoué quelquefois, 
Que ne me respons-tu maintenant, ô cruelle 
France, France respons à ma triste querelle 
Mais nul, sinon Echo, ne respond à ma voix. 
Entre les loups cruels j'erre parmy la plaine, 
Je sens venir l'hyver, de qui la froide haleine 
D'une tremblante horreur fait herisser ma peau. 
Las, tes autres aigneaux n'ont faute de pasture, 
Ils ne craignent le loup, le vent, ny la froidure 
Si ne suis-je pourtant le pire du troppeau. 
Ce n'est le fleuve. Thusque au superbe rivage, 
Ce n'est l'air des Latins ny le mont Palatin, 
Qui ores (mon Ronsard) me fait parler Latin, 
Changeant à l'estranger mon naturel langage 
C'est l'ennuy de me voir trois ans et d'avantage, 
Ainsi qu'un Promethé, cloué sur l'Aventin, 
Où l'espoir miserable et mon cruel destin, 
Non le joug amoureux, me detient en servage. 
Et quoy (Ronsard) et quoy, si au bord estranger 
Ovide osa sa langue en barbare changer 
Afin d'estre entendu, qui me pourra reprendre 
D'un change plus heureux nul, puis que le François, 
Quoy qu'au Grec et Romain egalé tu te sois, 
Au rivage Latin ne se peult faire entendre. 
  

Bien qu'aux arts d'Apollon le vulgaire n'aspire, 
Bien que de tels thresors l'avarice n'ait soing, 
Bien que de tels harnois le soldat n'ait besoing, 
Bien que l'ambition tels honneurs ne desire 
Bien que ce soit aux grands un argument de rire, 
Bien que les plus rusez s'en tiennent le plus loing, 
Et bien que Dubellay soit suffisant tesmoing, 
Combien est peu prisé le mestier de la lyre 
Bien qu'un art sans profit ne plaise au courtisan, 
Bien qu'on ne paye en vers l'oeuvre d'un artisan, 
Bien que la Muse soit de pauvreté suivie, 
Si ne veulx-je pourtant delaisser de chanter, 
Puis que le seul chant peult mes ennuys enchanter, 
Et qu'aux Muses je doy bien six ans de ma vie. 
  

Veu le soing mesnager, dont travaillé je suis, 
Veu l'importun soucy, qui sans fin me tormente, 
Et veu tant de regrets, desquels je me lamente, 
Tu t'esbahis souvent comment chanter je puis. 
Je ne chante (Magny) je pleure mes ennuys 
Ou, pour le dire mieulx, en pleurant je les chante, 
Si bien qu'en les chantant, souvent je les enchante 
Voila pourquoy (Magny) je chante jours et nuicts. 
Ainsi chante l'ouvrier en faisant son ouvrage, 
Ainsi le laboureur faisant son labourage, 
Ainsi le pelerin regrettant sa maison, 
Ainsi l'advanturier en songeant à sa dame, 
Ainsi le marinier en tirant à la rame, 
Ainsi le prisonnier maudissant sa prison. 
  

Maintenant je pardonne à la doulce fureur, 
Qui m'a fait consumer le meilleur de mon aage, 
Sans tirer autre fruict de mon ingrat ouvrage, 
Que le vain passetemps d'une si longue erreur. 
Maintenant je pardonne à ce plaisant labeur, 
Puis que seul il endort le soucy qui m'oultrage, 
Et puis que seul il fait qu'au milieu de l'orage, 
Ainsi qu'auparavant je ne tremble de peur. 
Si les vers ont esté l'abus de ma jeunesse, 
Les vers seront aussi l'appuy de ma vieillesse, 
S'ils furent ma folie, ils seront ma raison, 
S'ils furent ma blesseure, ils seront mon Achille, 
S'ils furent mon venim, le scorpion utile, 
Qui sera de mon mal la seule guerison. 
  

Si l'importunité d'un crediteur me fasche, 
Les vers m'ostent l'ennuy du fascheux crediteur 
Et si je suis fasché d'un fascheux serviteur, 
Dessus les vers (Boucher) soudain je me défasche. 
Si quelqu'un dessus moy sa cholere délasche, 
Sur les vers je vomis le venim de mon coeur 
Et si mon foible esprit est recreu du labeur, 
Les vers font que plus frais je retourne à ma tasche. 
Les vers chassent de moy la molle oisiveté, 
Les vers me font aymer la doulce liberté, 
Les vers chantent pour moy ce que dire je n'ose. 
Si donq j'en recueillis tant de profits divers, 
Demandes-tu (Boucher) dequoy servent les vers, 
Et quel bien je reçoy de ceulx que je compose 
  

Panjas, veuls-tu sçavoir quels sont mes passetemps 
Je songe au lendemain, j'ay soing de la despense 
Qui se fait chacun jour, et si fault que je pense 
A rendre sans argent cent crediteurs contents 
Je vays, je viens, je cours, je ne perds point le temps 
Je courtise un banquier, je prens argent d'avance, 
Quand j'ay despesché l'un, un autre recommence, 
Et ne fais pas le quart de ce que je pretends. 
Qui me presente un compte, une lettre, un memoire, 
Qui me dit que demain est jour de consistoire, 
Qui me rompt le cerveau de cent propos divers 
Qui se plainct, qui se deult, qui murmure, qui crie, 
Aveques tout cela, dy (Panjas) je te prie, 
Ne t'esbahis-tu point comment je fais des vers 
  

Cependant que Magny suit son grand Avanson, 
Panjas son Cardinal, et moy le mien encore, 
Et que l'espoir flateur, qui noz beaux ans devore 
Appaste noz desirs d'un friand hamesson, 
Tu courtises les Roys, et d'un plus heureux son 
Chantant l'heur de Henry, qui son siecle decore, 
Tu t'honores toymesme, et celuy qui honore 
L'honneur que tu luy fais par ta docte chanson. 
Las, et nous ce pendant nous consumons nostre aage 
Sur le bord incogneu d'un estrange rivage, 
Où le malheur nous fait ces tristes vers chanter 
Comme on voit quelquefois, quand la mort les appelle, 
Arrengez flanc à flanc parmy l'herbe nouvelle, 
Bien loing sur un estang trois cygnes lamenter. 
  

Apres avoir long temps erré sur le rivage, 
Où lon voit lamenter tant de chetifs de court, 
Tu as attaint le bord, où tout le monde court, 
Fuyant de pauvreté le penible servage. 
Nous autres ce pendant, le long de ceste plage 
En vain tendons les mains vers le Nautonnier sourd, 
Qui nous chasse bien loing car, pour le faire court, 
Nous n'avons un quatrin pour payer le naulage. 
Ainsi donc tu jouis du repos bienheureux, 
Et comme font là bas ces doctes amoureux, 
Bien avant dans un bois te perds avec ta dame 
Tu bois le long oubly de tes travaux passez, 
Sans plus penser en ceulx que tu as delaissez, 
Criant dessus le port, ou tirant à la rame. 
  

Si tu ne sçais (Morel) ce que je fais icy, 
Je ne fais pas l'amour, ny autre tel ouvrage 
Je courtise mon maistre, et si fais d'avantage, 
Ayant de sa maison le principal soucy. 
Mon Dieu (ce diras tu) quel miracle est-ce cy, 
Que de veoir, Dubellay se mesler du mesnage, 
Et composer des vers en un autre langage! 
Les loups, et les aigneaux s'accordent tout ainsi. 
Voilà que c'est (Morel) la doulce poësie 
M'accompagne par tout, sans qu'autre fantaisie 
En si plaisant labeur me puisse rendre oisif. 
Mais tu me repondras donne, si tu es sage, 
De bonne heure congé au cheval qui est d'aage, 
De peur qu'il ne s'empire, et devienne poussif. 
  

Ce pendant que tu dis ta Cassandre divine, 
Les louanges du Roy, et l'heritier d'Hector, 
Et ce Montmorancy, nostre François Nestor, 
Et que de sa faveur Henry t'estime digne 
Je me pourmene seul sur la rive Latine, 
La France regretant, et regretant encor 
Mes antiques amis, mon plus riche tresor, 
Et le plaisant sejour de ma terre Angevine. 
Je regrete les bois, et les champs blondissans, 
Les vignes, les jardins, et les prez verdissans, 
Que mon fleuve traverse icy pour recompense 
Ne voiant que l'orgueil de ces monceaux pierreux, 
Où me tient attaché un espoir malheureux, 
Ce que possede moins celuy qui plus y pense. 
  

Heureux, de qui la mort de sa gloire est suivie, 
Et plus heureux celuy, dont l'immortalité 
Ne prend commencement de la posterité, 
Mais devant que la mort ait son ame ravie. 
Tu jouis (mon Ronsard) mesmes durant ta vie, 
De l'immortel honneur que tu as merité 
Et devant que mourir (rare felicité) 
Ton heureuse vertu triomphe de l'envie. 
Courage donc (Ronsard) la victoire est à toy, 
Puis que de ton costé est la faveur du Roy 
Ja du laurier vainqueur tes temples se couronnent, 
Et ja la tourbe espesse à l'entour de ton flanc 
Resemble ces esprits, qui là bas environnent 
Le grand prestre de Thrace au long sourpely blanc. 
  

Conte, qui ne fis onc compte de la grandeur, 
Ton Dubellay n'est plus, ce n'est plus qu'une souche 
Qui dessus un ruisseau d'un doz courbé se couche, 
Et n'a plus rien de vif, qu'un petit de verdeur. 
Si j'escry quelquefois, je n'escry point d'ardeur, 
J'escry naivement tout ce qu'au coeur me touche, 
Soit de bien, soit de mal, comme il vient à la bouche, 
En un stile aussi lent, que lente est ma froideur. 
Vous autres ce pendant peintres de la nature, 
Dont l'art n'est pas enclos dans un protraiture, 
Contrefaites des vieux les ouvrages plus beaux. 
Quant à moy je n'aspire à si haulte louange, 
Et ne sont mes protraits aupres de voz tableaux, 
Non plus qu'est un Janet aupres d'un Michelange. 
  

Ores, plus que jamais, me plaist d'aymer la Muse, 
Soit qu'en François j'escrive, ou langage Romain, 
Puis que le jugement d'un Prince tant humain, 
De si grande faveur envers les lettres use. 
Donq le sacré mestier où ton esprit s'amuse, 
Ne sera desormais un exercice vain, 
Et le tardif labeur que nous promets ta main, 
Desormais pour Francus n'aura plus nulle excuse. 
Ce pendant (mon Ronsard) pour tromper mes ennuys, 
Et non pour m'enrichir, je suivray, si je puis, 
Les plus humbles chansons de ta Muse lassee. 
Aussi chacun n'a pas merité que d'un Roy 
La liberalité luy face, comme à toy, 
Ou son archet doré, ou sa lyre crossee. 
  

Ne lira-lon jamais, que ce Dieu rigoureux 
Jamais ne lira-lon que ceste Idaliene 
Ne voira-lon jamais Mars sans la Cyprienne 
Jamais ne voira-lon, que Ronsard amoureux 
Retistra-lon tousjours, d'un tour laborieux 
Ceste toile, argument d'une si longue peine 
Revoira-lon tousjours Oreste sur la scene, 
Sera tousjours Roland par amour furieux 
Ton Francus, ce pendant a beau haulser les voiles, 
Dresser le gouvernail, espier les estoiles, 
Pour aller où il deust estre ancré desormais 
Il a le vent à gré, il est en equippage, 
Il est encor pourtant sur le Troien rivage, 
Aussi croy-je (Ronsard) qu'il n'en partit jamais. 
  

Qu'heureux tu es (Baif) heureux et plus qu'heureux, 
De ne suivre abusé ceste aveugle Deesse, 
Qui d'un tour inconstant et nous haulse et nous baisse, 
Mais cest aveugle enfant qui nous fait amoureux! 
Tu n'esprouves (Baif) d'un maistre rigoureux, 
Le severe sourcy mais la doulce rudesse 
D'une belle, courtoise, et gentile maistresse, 
Qui fait languir ton coeur doulcement langoureux. 
Moy chetif ce pendant loing des yeux de mon Prince, 
Je vieillis malheureux en estrange province, 
Fuyant la pauvreté mais las ne fuyant pas 
Les regrets, les ennuys, le travail, et la peine, 
Le tardif repentir d'une esperance vaine, 
Et l'importun souci, qui me suit pas à pas. 
  

Malheureux l'an, le mois, le jour, l'heure, et le poinct, 
Et malheureuse soit la flateuse esperance, 
Quand pour venir icy j'abandonnay la France 
La France, et mon Anjou dont le desir me poingt. 
Vrayment d'un bon oiseau guidé je ne fus point, 
Et mon coeur me donnoit assez signifiance 
Que le ciel estoit plein de mauvaise influence, 
Et que Mars estoit lors à Saturne conjoint. 
Cent fois le bon advis lors m'en voulut distraire, 
Mais tousjours le destin me tiroit au contraire 
Et si mon desir n'eust aveuglé ma raison, 
N'estoit ce pas assez pour rompre mon voyage, 
Quand sur le sueil de l'huis, d'un sinistre presage, 
Je me blessay le pied sortant de ma maison 
  

Si celuy qui s'appreste à faire un long voyage, 
Doit croire cestuy là qui a ja voyagé, 
Et qui des flots marins longuement oultragé, 
Tout moite et degoutant s'est sauvé du naufrage, 
Tu me croiras (Ronsard) bien que tu sois plus sage, 
Et quelque peu encor (ce croy-je) plus aagé, 
Puis que j'ay devant toy en ceste mer nagé, 
Et que desja ma nef descouvre le rivage. 
Donques je t'advertis, que ceste mer Romaine, 
De dangereux escueils et de bancs toute pleine, 
Cache mille perils, et qu'icy bien souvent 
Trompé du chant pippeur des monstres de Sicile 
Pour Carybde eviter tu tomberas en Scylle, 
Si tu ne sçais nager d'une voile à tout vent. 
  

Ce n'est l'ambition, ny le soing d'acquerir, 
Qui m'a fait delaisser ma rive paternelle, 
Pour voir ces monts couvers d'une neige eternelle, 
Et par mille dangers ma fortune querir. 
Le vray honneur qui n'est coustumier de perir, 
Et la vraye vertu qui seule est immortelle, 
On comblé mes desirs d'une abondance telle, 
Qu'un plus grand bien aux dieux je ne veulx requerir. 
L'honneste servitude, où mon devoir me lie, 
M'a fait passer les monts de France en Italie, 
Et demourer trois ans sur ce bord estranger, 
Où je vy languissant. Ce seul devoir encore 
Me peult faire changer France à l'Inde et au More, 
Et le ciel à l'enfer me peult faire changer. 
  

Quand je te dis adieu, pour m'en venir icy, 
Tu me dis (mon Lahaye) il m'en souvient encore, 
Souvienne toy Bellay de ce que tu es ore, 
Et comme tu t'en vas, retourne t'en ainsi. 
Et tel comme je vins, je m'en retourne aussi 
Hors mis un repentir qui le coeur me devore, 
Qui me ride le front, qui mon chef decolore, 
Et qui me fait plus bas enfoncer le sourcy. 
Ce triste repentir, qui me ronge, et me lime, 
Ne vient (car j'en suis net) pour sentir quelque crime, 
Mais pour m'estre trois ans à ce bord arresté 
Et pour m'estre abusé d'une ingrate esperance, 
Qui pour venir icy trouver la pauvreté, 
M'a fait (sot que je suis) abandonner la France. 
  

Je hay plus que la mort un jeune casanier, 
Qui ne sort jamais hors, sinon au jour de feste, 
Et craignant plus le jour qu'une sauvage beste, 
Se fait en sa maison luy mesmes prisonnier. 
Mais je ne puis aymer un vieillard voyager, 
Qui court deça dela, et jamais ne s'arreste, 
Ains des pieds moins leger, que leger de la teste 
Ne sejourne jamais non plus qu'un messager. 
L'un sans se travailler en seureté demeure, 
L'autre qui n'a repos jusques à tant qu'il meure, 
Traverse nuict et jour mille lieux dangereux. 
L'un passe riche et sot heureusement sa vie, 
L'autre plus souffreteux qu'un pauvre qui mendie, 
S'acquiert en voyageant un sçavoir malheureux. 
  

Quiconques (mon Bailleul) fait longuement sejour, 
Soubs un ciel incogneu, et quiconques endure 
D'aller de port en port cherchant son adventure, 
Et peult vivre estranger dessoubs un autre jour 
Qui peult mettre en oubly de ses parents l'amour, 
L'amour de sa maistresse, et l'amour que nature 
Nous fait porter au lieu de nostre nourriture, 
Et voyage tousjours sans penser au retour 
Il est fils d'un rocher, ou d'une ourse cruelle, 
Et digne qui jadis ait succé la mamelle 
D'une tygre inhumaine. Encor ne voit-on point 
Que les fiers animaux en leurs forts ne retournent, 
Et ceulx qui parmy nous domestiques sejournent, 
Tousjours de la maison le doulx desir les poingt. 
  

Heureux qui, comme Ulysse, a fait un beau voyage, 
Ou comme cestuy la qui conquit la toison, 
Et puis est retourné, plein d'usage et raison, 
Vivre entre ses parents le reste de son aage! 
Quand revoiray-je, helas, de mon petit village 
Fumer la cheminee, et en quelle saison, 
Revoiray-je le clos de ma pauvre maison, 
Qui m'est une province, et beaucoup d'avantage 
Plus me plaist le sejour qu'on basty mes ayeux, 
Que des palais Romains le front audacieux, 
Plus que le marbre dur me plaist l'ardoise fine 
Plus mon Loyre Gaulois, que le Tybre Latin, 
Plus mon petit Lyré, que le mont Palatin, 
Et plus que l'air marin la doulceur Angevine. 
  

Je me feray sçavant en la philosophie, 
En la mathematique, et medicine aussi, 
Je me feray legiste, et d'un plus hault souci 
Apprendray les secrets de la theologie 
Du lut et du pinceau j'ebateray ma vie, 
De l'escrime et du bal. Je discourois ainsi, 
Et me vantois en moy d'apprendre tout cecy, 
Quand je changeay la France au sejour d'Italie. 
O beaux discours humains! je suis venu si loing, 
Pour m'enrichir d'ennuy, de vieillesse, et de soing, 
Et perdre en voyageant le meilleur de mon aage. 
Ainsi le marinier souvent pour tout tresor 
Rapporte des harencs en lieu de lingots d'or, 
Aiant fait, comme moy, un malheureux voyage. 
  

Que feray-je, Morel dy moy, si tu l'entends, 
Feray-je encor icy plus longue demeurance, 
Ou si j'iray reveoir les campaignes de France, 
Quand les neiges fondront au soleil du printemps 
Si je demeure icy, helas je perds mon temps 
A me repaistre en vain d'une longue esperance, 
Et si je veulx ailleurs fonder mon asseurance, 
Je fraude mon labeur du loyer que j'attens. 
Mais fault-il vivre ainsi d'une esperance vaine 
Mais fault-il perdre ainsi bien trois ans de ma peine 
Je ne bougeray donc. Non, non, je m'en iray. 
Je demourray pourtant, si tu le me conseilles. 
Helas (mon cher Morel) dy moy que je feray, 
Car je tiens, comme on dit, le loup par les oreilles. 
  

Comme le marinier que le cruel orage 
A long temps agité dessus la haulte mer; 
Aiant finablement à force de ramer 
Garanty son vaisseau du danger du naufrage, 
Regarde sur le port sans plus craindre la rage 
Des vagues ny des vents, les ondes escumer 
Et quelqu'autre bien loing au danger d'abysmer 
En vain tendre les mains vers le front du rivage 
Ainsi (mon cher Morel) sur le port arresté 
Tu regardes la mer, et vois en seureté 
De mille tourbillons son onde renversee 
Tu la vois jusqu'au ciel s'eslever bien souvent, 
Et vois ton Dubellay à la mercy du vent 
Assis au gouvernail dans une nef percee. 
  

La nef qui longuement a voyagé (Dillier) 
Dedans le seing du port à la fin on la serre, 
Et le boeuf, qui long temps a renversé la terre, 
Le bouvier à la fin luy oste le collier 
Le vieil cheval se voit à la fin deslier, 
Pour ne perdre l'haleine, ou quelque honte acquerre, 
Et pour se reposer du travail de la guerre, 
Se retire à la fin le vieillard chevalier 
Mais moy, qui jusqu'icy n'ay prouvé que la peine, 
La peine et le malheur d'une esperance vaine, 
La douleur, le souci, les regrets, les ennuis, 
Je vieillis peu à peu sur l'onde Ausonienne, 
Et si n'espere point, quelque bien qui m'advienne, 
De sortir jamais hors des travaux où je suis. 
  

Depuis que j'ay laissé mon naturel sejour, 
Pour venir où le Tybre aux flots tortuz ondoye, 
Le ciel a veu trois fois par son oblique voye 
Recommencer son cours la grand'lampe du jour. 
Mais j'ay si grand desir de me voir de retour, 
Que ces trois ans me sont plus qu'un siege de Troye, 
Tant me tarde (Morel) que Paris je revoye, 
Et tant le ciel pour moy fait lentement son tour 
Il fait son tour si lent, et me semble si morne, 
Si morne, et si pesant que le froid Capricorne 
Ne m'accoursit les jours, ny le Cancre les nuicts. 
Voilà (mon cher Morel) combien le temps me dure 
Loing de France et de toy, et comment la nature 
Fait toute chose longue aveques mes ennuis. 
  

C'estoit ores c'estoit qu'à moy je devois vivre, 
Sans vouloir estre plus, que cela que je suis, 
Et qu'heureux je devois de ce peu que je puis, 
Vivre content du bien de la plume, et du livre. 
Mais il n'a pleu aux Dieux me permettre de suivre 
Ma jeune liberté, ny faire que depuis 
Je vesquisse aussi franc de travaux et d'ennuis, 
Comme d'ambition j'estois franc et delivre. 
Il ne leur a pas pleu qu'en ma vieille saison 
Je sceusse quel bien c'est de vivre en sa maison, 
De vivre entre les siens sans crainte et sans envie 
Il leur a pleu (helas) qu'à ce bord estranger 
Je veisse ma franchise en prison se changer, 
Et la fleur de mes ans en l'hyver de ma vie. 
  

O qu'heureux est celuy qui peult passer son aage 
Entre pareils à soy! et qui sans fiction, 
Sans crainte, sans envie, et sans ambition 
Regne paisiblement en son pauvre mesnage. 
Le miserable soing d'acquerir d'avantage 
Ne tyrannise point sa libre affection, 
Et son plus grand desir, desir sans passion, 
Ne s'estend plus avant que son propre heritage. 
Il ne s'empesche point des affaires d'autruy, 
Son principal espoir ne depend que de luy, 
Il est sa court, son roy, sa faveur, et son maistre. 
Il ne mange son bien en païs estranger, 
Il ne met pour autruy sa personne en danger, 
Et plus riche qu'il est ne voudroit jamais estre. 
  

J'ayme la liberté, et languis en service, 
Je n'ayme point la court, et me fault courtiser, 
Je n'ayme la feintise, et me fault deguiser, 
J'ayme simplicité, et n'apprens que malice 
Je n'adore les biens, et sers à l'avarice, 
Je n'ayme les honneurs, et me les fault priser, 
Je veulx garder ma foy, et me la fault briser, 
Je cherche la vertu, et ne trouve que vice 
Je cherche le repos, et trouver ne le puis, 
J'embrasse le plaisir, et n'esprouve qu'ennuis, 
Je n'ayme à discourir, en raison je me fonde 
J'ay le corps maladif, et me fault voyager, 
Je suis né pour la Muse, on me fait mesnager, 
Ne suis-je pas (Morel) le plus chetif du monde 
  

Un peu de mer tenoit le grand Dulichien, 
D'Ithaque separé, l'Apennin porte-nue, 
Et les monts de Savoye à la teste chenue 
Me tiennent loing de France au bord Ausonien 
Fertile est mon sejour, sterile estoit le sien, 
Je ne suis des plus fins, sa finesse est cogneue, 
Les siens gardans son bien attendoient sa venue, 
Mais nul en m'attendant ne me garde le mien 
Pallas sa guide estoit, je vays à l'aventure, 
Il fut dur au travail, moy tendre de nature, 
A la fin il ancra sa navire à son port, 
Je ne suis asseuré de retourner en France, 
Il feit de ses haineux une belle vengeance, 
Pour me venger des miens je ne suis assez fort. 
  

N'estant de mes ennuis la fortune assouvie, 
Afin que je devinsse à moymesme odieux, 
M'osta de mes amis celuy que j'aymois mieux, 
Et sans qui je n'avois de vivre nulle envie. 
Donc l'eternelle nuict a ta clarté ravie, 
Et je ne t'ay suivy parmy ces obscurs lieux 
Toy qui m'as plus aymé que ta vie et tes yeux, 
Toy, que j'ay plus aymé que mes yeux et ma vie. 
Helas, cher compaignon, que ne puis-je estre encor 
Le frere de Pollux, toy celuy de Castor, 
Puis que nostre amitié fut plus que fraternelle 
Reçoy donques ces pleurs, pour gage de ma foy, 
Et ces vers qui rendront, si je ne me deçoy, 
De si rare amitié la memoire eternelle. 
  

C'est ores, mon Vineus, mon cher Vineus, c'est ore 
Que de tous les chetifs le plus chetif je suis, 
Et que ce que j'estois plus estre je ne puis, 
Aiant perdu mon temps, et ma jeunesse encore. 
La pauvreté me suit, le souci me devore, 
Tristes me sont les jours, et plus tristes les nuicts, 
O que je suis comblé de regrets, et d'ennuis! 
Pleust à Dieu que je fusse un Pasquin ou Marphore. 
Je n'aurois sentiment du malheur qui me poingt, 
Ma plume seroit libre, et si ne craindrois point 
Qu'un plus grand contre moy peust exercer son ire. 
Asseure toy Vineus, que celuy seul est Roy, 
A qui mesmes les Roys ne peuvent donner loy, 
Et qui peult d'un chacun à son plaisir escrire. 
  

Je ne commis jamais fraude, ne malefice, 
Je ne doutay jamais des poincts de nostre foy, 
Je n'ay point violé l'ordonnance du Roy, 
Et n'ay point esprouvé la rigueur de justice 
J'ay fait à mon seigneur fidelement service, 
Je fais pour mes amis ce que je puis et doy, 
Et croy que jusqu'icy nul ne se pleint de moy, 
Que vers luy j'aye fait quelque mauvais office. 
Voila ce que je suis. Et toutefois, Vineus, 
Comme un qui est aux Dieux et aux hommes haineux, 
Le malheur me poursuit, et tousjours m'importune 
Mais j'ay ce beau confort en mon adversité, 
C'est qu'on dit que je n'ay ce malheur merité, 
Et que digne je suis de meilleure fortune. 
  

Si pour avoir passé sans crime sa jeunesse, 
Si pour n'avoir d'usure enrichi sa maison, 
Si pour n'avoir commis homicide ou traïson, 
Si pour n'avoir usé de mauvaise finesse, 
Si pour n'avoir jamais violé sa promesse, 
On se doit resjouir en l'arriere saison, 
Je dois à l'advenir, si j'ay quelque raison, 
D'un grand contentement consoler ma vieillesse. 
Je me console donc en mon adversité, 
Ne requerant aux Dieux plus grand' felicité, 
Que de pouvoir durer en ceste patience. 
O Dieux, si vous avez quelque souci de nous, 
Ottroyez moy ce don, que j'espere de vous, 
Et pour vostre pitié, et pour mon innocence. 
  

O marastre nature (et marastre es-tu bien, 
De ne m'avoir plus sage ou plus heureux fait naistre) 
Pourquoy ne m'as tu fait de moymesme le maistre, 
Pour suivre ma raison, et vivre du tout mien 
Je voy les deux chemins, et de mal, et de bien 
Je sçay que la vertu m'appelle à la main dextre, 
Et toutefois il fault que je tourne à senestre, 
Pour suivre un traistre espoir, qui m'a fait du tout sien. 
Et quel profit en ay-je ô belle recompense! 
Je me suis consumé d'une vaine despence, 
Et n'ay fait autre acquest que de mal et d'ennuy, 
L'estranger recueillist le fruict de mon service, 
Je travaille mon corps d'un indigne exercice, 
Et porte sur mon front la vergongne d'autruy. 
  

Si par peine, et sueur, et par fidelité, 
Par humble servitude, et longue patience, 
Employer corps, et biens, esprit, et conscience, 
Et du tout mespriser sa propre utilité, 
Si pour n'avoir jamais par importunité 
Demandé benefice, ou autre recompense, 
On se doit enrichir, j'auray (comme je pense) 
Quelque bien à la fin, car je l'ay merité. 
Mais si par larrecin advancé l'on doit estre, 
Par mentir, par flater, par abuser son maistre, 
Et pis que tout cela faire encor' bien souvent 
Je cognois que je seme au rivage infertile, 
Que je veux cribler l'eau, et que je bas le vent, 
Et que je suis (Vineus) serviteur inutile. 
  

Si onques de pitié ton ame fut atteinte, 
Voiant indignement ton amy tormenté, 
Et si onques tes yeux ont experimenté 
Les poignans esguillons d'une douleur non feinte, 
Voy la mienne en ces vers sans artifice peinte, 
Comme sans artifice est ma simplicité 
Et si pour moy tu n'es à pleurer incité, 
Ne te ry pour le moins des souspirs de ma pleinte. 
Ainsi (mon cher Vineus) jamais ne puisse-tu 
Esprouver les regrets qu'esprouve une vertu, 
Qui se void defrauder du loyer de sa peine 
Ainsi l'oeil de ton Roy favorable te soit, 
Et ce qui des plus fins l'esperance deçoit, 
N'abuse ta bonté d'une promesse vaine. 
  

O combien est heureux, qui n'est contreint de feindre 
Ce que la verité le contreint de penser, 
Et à qui le respect d'un qu'on n'ose offenser, 
Ne peult la liberté de sa plume contreindre! 
Las pourquoy de ce noeu sens-je la mienne estreindre, 
Quand mes justes regrets je cuide commencer 
Et pourquoy ne se peult mon ame dispenser 
De ne sentir son mal, ou de s'en pouvoir pleindre 
On me donne la genne, et si n'ose crier, 
On me voit tormenter, et si n'ose prier 
Qu'on ait pitié de moy. O peine trop sugette! 
Il n'est feu si ardent qu'un feu qui est enclos, 
Il n'est si facheux mal, qu'un mal qui tient à l'os, 
Et n'est si grand' douleur, qu'une douleur muette. 
  

Si apres quarante ans de fidele service, 
Que celuy que je sers a fait en divers lieux, 
Emploiant, liberal, tout son plus et son mieux 
Aux affaires qui sont de plus digne exercice, 
D'un hayneux estranger l'envieuse malice 
Exerc contre luy son courage odieux, 
Et sans avoir souci des hommes ny des dieux, 
Oppose à la vertu l'ignorance et le vice, 
Me doy-je tormenter, moy qui suis moins que rien, 
Si par quelqu'un (peult estre) envieux de mon bien 
Je ne treuve à mon gré la faveur opportune 
Je me console donc, et en pareille mer, 
Voiant mon cher Seigneur au danger d'abysmer, 
Il me plaist de courir une mesme fortune. 
Sortons (Dilliers) sortons, faisons place à l'envie, 
Et fuions desormais ce tumulte civil, 
Puis qu'on y voit priser le plus lasche et plus vil, 
Et la meilleure part estre la moins suivie. 
Allons où la vertu, et le sort nous convie, 
Deussions nous voir le Scythe, ou la source du Nil, 
Et nous donnons plus-tost un eternel exil, 
Que tacher d'un seul poinct l'honneur de nostre vie. 
Sus donques, et devant que le cruel vainqueur 
De nous face une fable au vulgaire moqueur, 
Banissons la vertu d'un exil volontaire. 
Et quoy ne sçais-tu pas que le bany Romain 
Bien qu'il fust dechassé de son peuple inhumain, 
Fut pourtant adoré du barbare coursaire 
  

Mauny, prenons en gré la mauvaise fortune, 
Puis que nul ne se peult de la bonne asseurer, 
Et que de la mauvaise on peult bien esperer, 
Estant son naturel, de n'estre jamais une. 
Le sage nocher craint la faveur de Neptune, 
Sachant que le beau temps long temps ne peult durer 
Et ne vault il pas mieulx quelque orage endurer, 
Que d'avoir tousjours peur de la mer importune 
Par la bonne fortune on se trouve abusé, 
Par la fortune adverse on devient plus rusé 
L'une esteint la vertu, l'autre la fait paroistre 
L'une trompe noz yeux d'un visage menteur, 
L'autre nous fait l'amy cognoistre du flateur, 
Et si nous fait encor' à nous mesmes cognoistre. 
  

Si les larmes servoient de remede au malheur, 
Et le pleurer pouvoit la tristesse arrester, 
On devroit (Seigneur mien) les larmes acheter, 
Et ne se trouveroit rien si cher que le pleur. 
Mais les pleurs en effect sont de nulle valeur, 
Car soit qu'on ne se veuille en pleurant tormenter, 
Ou soit que nuict et jour on veuille lamenter, 
On ne peult divertir le cours de la douleur. 
Le coeur fait au cerveau ceste humeur exhaler, 
Et le cerveau la fait par les yeux devaller, 
Mais le mal par les yeux ne s'allambique pas. 
Dequoy donques nous sert ce fascheux larmoyer 
De jetter, comme on dit l'huile sur le foyer, 
Et perdre sans profit le repoz et repas. 
  

Vivons (Gordes) vivons, vivons, et pour le bruit 
Des vieillards ne laissons à faire bonne chere 
Vivons, puis que la vie est si courte et si chere, 
Et que mesmes les Roys n'en ont que l'usufruit. 
Le jour s'esteint au soir, et au matin reluit, 
Et les saisons refont leur course coustumiere 
Mais quand l'homme a perdu ceste doulce lumiere, 
La mort luy fait dormir une eternelle nuict. 
Donq imiterons-nous le vivre d'une beste 
Non, mais devers le ciel levans tousjours la teste, 
Gousterons quelque fois la doulceur du plaisir. 
Celuy vrayement est fol, qui changeant l'asseurance 
Du bien qui est present en douteuse esperance, 
Veult tousjours contredire à son propre desir. 
  

Maraud, qui n'es maraud que de nom seulement, 
Qui dit que tu es sage, il dit la verité 
Mais qui dit que le soing d'eviter pauvreté 
Te ronge le cerveau, ta face le desment. 
Celuy vrayement est riche et vit heureusement, 
Qui s'esloignant de l'une et l'autre extremité, 
Prescrit à ses desirs un terme limité 
Car la vraye richesse est le contentement. 
Sus donc (mon cher Maraud) pendant que nostre maistre, 
Que pour le bien publiq la nature a fait naistre, 
Se tormente l'esprit des affaires d'autruy, 
Va devant à la vigne apprester la salade 
Que sçait-on qui demain sera mort, ou malade 
Celuy vit seulement, lequel vit aujourdhuy. 
  

Montigné (car tu es aux procez usité) 
Si quelqu'un de ces Dieux, qui ont plus de puissance, 
Nous promit de tous biens paisible jouissance, 
Nous obligeant par Styx toute sa deité, 
Il s'est mal envers nous de promesse acquitté, 
Et devant Juppiter en devons faire instance 
Mais si lon ne peult faire aux Parques resistance, 
Qui jugent par arrest de la fatalité, 
Nous n'en appellerons, attendu que ne sommes 
Plus privilegiez, que sont les autres hommes 
Condemnez, comme nous, en pareille action 
Mais si l'ennuy vouloit sur nostre fantaisie, 
Par vertu du malheur faire quelque saisie, 
Nous nous opposerions à l'execution. 
  

Baif, qui, comme moy, prouves l'adversité, 
Il n'est pas tousjours bon de combatre l'orage, 
Il fault caler la voile, et de peur du naufrage, 
Ceder à la fureur de Neptune irrité. 
Mais il ne fault aussi par crainte et vilité 
S'abandonner en proye il fault prendre courage, 
Il fault feindre souvent l'espoir par le visage, 
Et fault faire vertu de la necessité. 
Donques sans nous ronger le coeur d'un trop grand soing, 
Mais de nostre vertu nous aidant au besoing, 
Combatons le malheur. Quant à moy, je proteste 
Que je veulx desormais Fortune despiter, 
Et que s'elle entreprend le me faire quitter, 
Je le tiendray (Baif) et fust-ce de ma reste. 
  

Ce pendant que tu suis le lievre par la plaine, 
Le sanglier par les bois, et le milan par l'aer, 
Et que voiant le sacre, ou l'espervier voler, 
Tu t'exerces le corps d'une plaisante peine, 
Nous autres malheureux suivons la court Romaine, 
Où, comme de ton temps, nous n'oyons plus parler 
De rire, de saulter, de danser, et baller, 
Mais de sang, et de feu, et de guerre inhumaine. 
Pendant, tout le plaisir de ton Gorde; et de moy, 
C'est de te regreter, et de parler de toy, 
De lire quelque autheur, ou quelque vers escrire. 
Au reste (mon Dagaut) nous n'esprouvons icy, 
Que peine, que travail, que regret, et soucy, 
Et rien, que le Breton, ne nous peult faire rire. 
  

Le Breton est sçavant, et sçait fort bien escrire 
En François, et Thuscan, en Grec, et en Romain, 
Il est en son parler plaisant et fort humain, 
Il est bon compaignon, et dit le mot pour rire 
Il a bon jugement, et sçait fort bien eslire 
Le blanc d'avec le noir il est bon escrivain, 
Et pour bien compasser une lettre à la main, 
Il y est excellent autant qu'on sçauroit dire 
Mais il est paresseux, et craint tant son mestier, 
Que sil devoit jeusner, ce croy-je, un mois entier, 
Il ne travailleroit seulement un quart d'heure. 
Bref il est si poltron, pour bien le deviser, 
Que depuis quatre mois, qu'en ma chambre il demeure, 
Son umbre seulement me fait poltronniser. 
  

Tu ne me vois jamais (Pierre) que tu ne die 
Que j'estudie trop, que je face l'amour, 
Et que d'avoir tousjours ces livres à l'entour, 
Rend les yeux esblouïs, et la teste eslourdie. 
Mais tu ne l'entends pas car ceste maladie 
Ne me vient du trop lire, ou du trop long sejour, 
Ainsi de voir le bureau, qui se tient chacun jour 
C'est, Pierre mon amy, le livre où j'estudie. 
Ne m'en parle donc plus, autant que tu as cher 
De me donner plaisir, et de ne me fascher 
Mais bien en ce pendant que d'une main' habile 
Tu me laves la barbe, et me tonds les cheveulx, 
Pour me desennuyer, conte moy, si tu veulx, 
Des nouvelles du Pape, et du bruit de la ville. 
  

Seigneur, ne pensez pas d'ouir chanter icy 
Les louanges du Roy, ny la gloire de Guyse, 
Ny celle que se sont les Chastillons acquise, 
Ny ce Temple sacré au grand Montmorancy. 
N'y pensez voir encor' le severe sourcy 
De madame Sagesse, ou la brave entreprise, 
Qui au Ciel, aux Demons, aux Estoilles s'est prise, 
La fortune, la Mort, et la Justice aussi, 
De l'Or encore moins, de luy je ne suis digne 
Mais bien d'un petit Chat j'ay fait un petit hymne, 
Lequel je vous envoye autre present je n'ay. 
Prenez le donc (Seigneur) et m'excusez de grace, 
Si pour le bal ayant la musique trop basse, 
Je sonne un passepied, ou quelque branle gay. 
  

Qui est amy du coeur est amy de la bourse, 
Ce dira quelque honneste et hardy demandeur, 
Qui de l'argent d'autruy liberal despendeur 
Luymesme à l'hospital s'en va toute la course. 
Mais songe là dessus, qu'il n'est si vive source, 
Qu'on ne puisse espuiser, ny si riche presteur, 
Qui ne puisse à la fin devenir emprunteur, 
Ayant affaire à gens qui n'ont point de resource. 
Gordes, si tu veuls vivre heureusement Romain, 
Sois large de faveur, mais garde que ta main 
Ne soit à tous venans trop largement ouverte. 
Par l'un on peult gaigner mesmes son ennemy, 
Par l'autre bien souvent on perd un bon amy, 
Et quand on perd l'argent, c'est une double perte. 
  

Ce ruzé Calabrois tout vice, quel qu'il soit, 
Chatouille à son amy, sans espargner personne, 
Et faisant rire ceulx, que mesme il espoinçonne, 
Se jouë autour du coeur de cil qui le reçoit. 
Si donc quelque subtil en mes vers apperçoit 
Que je morde en riant, pourtant nul ne me donne 
Le nom de feint amy vers ceulx que j'aiguillonne, 
Car qui m'estime tel, lourdement se deçoit. 
La Satyre (Dilliers) est un publiq exemple, 
Où, comme en un miroir, l'homme sage contemple 
Tout ce qui est en luy ou de laid, ou de beau. 
Nul ne me lise donc, ou qui me vouldra lire, 
Ne se fasche s'il voit par maniere de rire, 
Quelque chose du sien protrait en ce tableau. 
  

Quel est celuy qui veult faire croire de soy 
Qu'il est fidele amy mais quand le temps se change, 
Du costé des plus forts soudainement se range, 
Et du costé de ceulx qui ont le mieux dequoy. 
Quel est celuy qui dit qu'il gouverne le Roy 
J'entends quand il se voit en un païs estrange, 
Et bien loing de la court quel homme est-ce, Lestrange 
Lestrange, entre nous deux je te pry dy le moy. 
Dy moy, quel est celuy qui si bien se deguise, 
Qu'il semble homme de guerre entre les gens d'eglise, 
Et entre gens de guerre aux prestres est pareil 
Je ne sçay pas son nom mais quiconqu'il puisse estre, 
Il n'est fidele amy, ny mignon de son maistre, 
Ny vaillant chevalier, ny homme de conseil. 
  

Nature est aux bastards volontiers favorable, 
Et souvent les bastards sont les plus genereux, 
Pour estre au jeu d'amour l'homme plus vigoreux, 
D'autant que le plaisir luy est plus aggreable. 
Le donteur de Meduse, Hercule l'indontable, 
Le vainqueur Indien, et les Jumeaux heureux, 
Et tous ces Dieux bastards jadis si valeureux 
Ce probleme (Bizet) font plus que veritable. 
Et combien voyons nous aujourdhuy de bastards, 
Soit en l'art d'Apollon, soit en celuy de Mars 
Exceller ceux qui sont de race légitime 
Bref tousjours ces bastards sont de gentil esprit 
Mais ce bastard (Bizet) que lon nous a descrit, 
Est cause, que je fais des autres moins d'estime. 
  

Tu ne crains la fureur de ma plume animee, 
Pensant que je n'ay rien à dire contre toy, 
Sinon ce que ta rage a vomy contre moy, 
Grinssant comme un mastin la dent envenimee. 
Tu crois que je n'en sçay que par la renommee, 
Et que quand j'auray dict que tu n'as point de foy, 
Que tu es affronteur, que tu es traistre au Roy, 
Que j'auray contre toy ma force consommee. 
Tu penses que je n'ay rien dequoy me vanger, 
Sinon que tu n'es fait que pour boire et manger 
Mais j'ay bien quelque chose encore plus mordante, 
Et quoy l'amour d'Orphee et que tu ne sceus oncq 
Que c'est de croire en Dieu non. Quel vice est-ce doncq 
C'est, pour le faire court, que tu es un pedante. 
  

Ne t'esmerveille point que chacun il mesprise, 
Qu'il dedaigne un chacun, qu'il n'estime que soy, 
Qu'aux ouvrages d'autruy il veuille donner loy, 
Et comme un Aristarq' luymesme s'auctorise. 
Paschal, c'est un pedant' et quoy qu'il se desguise, 
Sera tousjours pedant'. Un pedant' et un roy 
Ne te semblent-ilz pas avoir je ne sçay quoy 
De semblable, et que l'un à l'autre symbolise 
Les subjects du pedant' ce sont ses escoliers, 
Ses classes ses estatz, ses regents officiers, 
Son college (Paschal) est comme sa province. 
Et c'est pourquoy jadis le Syracusien 
Aiant perdu le nom de roy Sicilien, 
Voulut estre pedant', ne pouvant estre prince. 
  

Magny, je ne puis voir un prodigue d'honneur 
Qui trouve tout bien fait, qui de tout s'esmerveille, 
Qui mes faultes approuve, et me flatte l'oreille 
Comme si j'estois prince, ou quelque grand seigneur. 
Mais je me fasche aussi d'un fascheux repreneur, 
Qui du bon et mauvais fait censure pareille, 
Qui se list voluntiers, et semble qu'il sommeille 
En lisant les chansons de quelque autre sonneur. 
Cestui-là me deçoit d'une faulse louange, 
Et gardant qu'aux bons vers les mauvais je ne change, 
Fait qu'en me plaisant trop à chacun je desplais 
Cestui-cy me degouste, et ne pouvant rien faire 
Qui luy plaise, il me fait egalement desplaire 
Tout ce qu'il fait luymesme, et tout ce que je fais. 
  

Je hay du Florentin l'usuriere avarice, 
Je hay du fol Sienois le sens mal arresté, 
Je hay du Genevois la rare verité, 
Et du Venetien la trop caute malice 
Je hay le Ferrarois pour je ne sçay quel vice, 
Je hay tous les Lombards pour l'infidelité, 
Le fier Napolitain pour sa grand' vanité, 
Et le poltron Romain pour son peu d'exercice 
Je hay l'Anglois mutin, et le brave Escossois, 
Le traistre Bourguignon, et l'indiscret François, 
Le superbe Espaignol, et l'yvrongne Thudesque 
Bref, je hay quelque vice en chaque nation, 
Je hay moymesme encor' mon imperfection, 
Mais je hay par sur tout un sçavoir pedantesque. 
  

Pourquoy me gronde-tu, vieux mastin affamé, 
Comme si Dubellay n'avoit point de defense 
Pourquoy m'offense-tu, qui ne t'ay fait offense, 
Sinon de t'avoir trop quelquefois estimé 
Qui t'ha, chien envieux, sur moy tant animé, 
Sur moy, qui suis absent croy-tu que ma vangeance 
Ne puisse bien d'icy darder jusques en France 
Un traict, plus que le tien, de rage envenimé 
Je pardonne à ton nom, pour ne souiller mon livre 
D'un nom, qui par mes vers n'a merité de vivre 
Tu n'auras, malheureux, tant de faveur de moy 
Mais si plus longuement ta fureur persevere, 
Je t'envoiray d'icy un foet, une Megere, 
Un serpent, un cordeau, pour me vanger de toy. 
  

Si Pirithois ne fust aux enfers descendu, 
L'amitié de Thesé' seroit ensevelie, 
Et Nise par sa mort n'eust la sienne ennoblie, 
S'il n'eust veu sur le champ Eurial' estendu 
De Pylade le nom ne seroit entendu 
Sans la fureur d'Oreste, et la foy de Pythie 
Ne fust par tant d'escripts en lumiere sortie, 
Si Damon ne se fust en sa place rendu 
Et je n'eusse esprouvé la tienne si muable, 
Si Fortune vers moy n'eust esté variable. 
Que puis-je faire donc, pour me vanger de toy 
Le mal que je te veulx, c'est qu'un jour je te puisse 
Faire en pareil endroit, mais par meilleure office, 
Recognoistre ta faulte, et voir quelle est ma foy. 
  

Ce Brave qui se croit, pour un jacque de maille 
Estre un second Roland, ce dissimulateur, 
Qui superbe aux amis, aux ennemis flateur, 
Contrefait l'habile homme, et ne dit rien qui vaille, 
Belleau, ne le croy pas et quoy qu'il se travaille 
De se feindre hardy d'un visage menteur, 
N'ajouste point de foy à son parler vanteur, 
Car oncq homme vaillant je n'ay veu de sa taille. 
Il ne parle jamais que des faveurs qu'il a, 
Il desdaigne son maistre, et courtise ceulx la 
Qui ne font cas de luy il brusle d'avarice, 
Il fait du bon Chrestien, et n'a ny foy ny loy 
Il fait de l'amoureux, mais c'est, comme je croy, 
Pour couvrir le soupçon de quelque plus grand' vice. 
  

Encores que lon eust heureusement compris 
Et la doctrine Grecque, et la Romaine ensemble, 
Si est-ce (Gohory) qu'icy, comme il me semble, 
On peult apprendre encor', tant soit-on bien appris. 
Non pour trouver icy de plus doctes escripts 
Que ceulx que le François songneusement assemble, 
Mais pour l'air plus subtil qui doucement nous amble 
Ce qui est plus terrestre, et lourd en noz esprits. 
Je ne sçay quel Demon de sa flamme divine 
Le moins parfait de nous purge, esprouve, et affine, 
Lime le jugement, et le rend plus subtil. 
Mais qui trop y demeure, il envoye en fumee 
De l'esprit trop purgé la force consumee, 
Et pour l'esmoudre trop, luy fait perdre le fil. 
  

Gordes, j'ay en horreur un vieillard vicieux, 
Qui l'aveugle appetit de la jeunesse imite, 
Et ja froid par les ans de soymesme s'incite 
A vivre delicat en repoz ocieux. 
Mais je ne crains rien tant qu'un jeune ambicieux, 
Qui pour se faire grand contrefait de l'hermite, 
Et voilant sa traïson d'un masque d'hypocrite, 
Couve soubs beau semblant un coeur malicieux. 
Il n'est rien (ce dit-on en proverbe vulgaire) 
Si sale qu'un vieux bouq, ne si prompt à mal faire 
Comme est un jeune loup et pour le dire mieux, 
Quand bien au naturel de tous deux je regarde, 
Comme un fangeux pourceau l'un desplaist à mes yeux, 
Comme d'un fin renard de l'autre je me garde. 
  

Tu dis que Dubellay tient reputation, 
Et que de ses amis il ne tient plus de compte 
Si ne suis-je Seigneur, Prince, Marquis, ou Conte, 
Et n'ay changé d'estat ny de condition. 
Jusqu'icy je ne sçay que c'est d'ambition, 
Et pour ne me voir grand ne rougis point de honte, 
Aussi ma qualité ne baisse ny ne monte, 
Car je ne suis subject qu'à ma complexion. 
Je ne sçay comme il fault entretenir son maistre, 
Comme il fault courtiser, et moins quel il fault estre 
Pour vivre entre les grands, comme on vid aujourdhuy. 
J'honnore tout le monde, et ne fasche personne, 
Qui me donne un salut, quatre je luy en donne, 
Qui ne fait cas de moy je ne fais cas de luy. 
  

Gordes, que Dubellay ayme plus que ses yeux, 
Voy comme la nature, ainsi que du visage, 
Nous a fait differents de meurs et de courage, 
Et ce qui plaist à l'un, à l'autre est odieux. 
Tu dis je ne puis voir un sot audacieux, 
Qui un moindre que luy brave à son avantage, 
Qui s'escoute parler, qui farde son langage, 
Et fait croire de luy, qu'il est mignon des Dieux. 
Je suis tout au contraire, et ma raison est telle 
Celuy, dont la doulceur courtoisement m'appelle, 
Me fait oultre mon gré courtisan devenir 
Mais de tel entretien le brave me dispense, 
Car n'estant obligé vers luy de recompense, 
Je le laisse tout seul luymesme entretenir. 
  

Cent fois plus qu'à louer on se plaist à mesdire 
Pource qu'en mesdisant on dit la verité, 
Et louant, la faveur, ou bien l'auctorité 
Contre ce qu'on en croit fait bien souvent escrire. 
Qu'il soit vray, prins-tu onq tel plaisir d'ouir lire 
Les louanges d'un prince, ou de quelque cité, 
Qu'ouir un Marc Antoine à mordre exercité 
Dire cent mille mots qui font mourir de rire 
S'il est donques permis, sans offense d'aucun, 
Des meurs de nostre temps deviser en commun, 
Quiconques me lira, m'estime fol, ou sage 
Mais je croy qu'aujourdhuy tel pour sage est tenu, 
Qui ne seroit rien moins que pour tel recogneu, 
Qui luy auroit osté le masque du visage. 
  

Je ne descouvre icy les mysteres sacrez 
Des saincts prestres Romains, je ne veulx rien escrire 
Que la vierge honteuse ait vergongne de lire, 
Je veulx toucher sans plus aux vices moins secretz. 
Mais tu diras que mal je nomme ces regretz, 
Veu que le plus souvent j'use de mots pour rire, 
Et je dy que la mer ne bruit tousjours son ire, 
Et que tousjours Phoebus ne sagette les Grecz. 
Si tu rencontre donc icy quelque risee, 
Ne baptise pourtant de plainte desguisee 
Les vers que je souspire au bord Ausonien. 
La plainte que je fais (Dilliers) est veritable 
Si je ry, c'est ainsi qu'on se rid à la table, 
Car je ry, comme on dit, d'un riz Sardonien. 
  

Je ne te conteray de Boulongne, et Venise, 
De Padoue, et Ferrare, et de Milan encor', 
De Naples, de Florence, et lesquelles sont or' 
Meilleures pour la guerre, ou pour la marchandise 
Je te raconteray du siege de l'eglise, 
Qui fait d'oysiveté son plus riche tresor, 
Et qui dessous l'orgueil de trois couronnes d'or 
Couve l'ambition, la haine, et la feintise 
Je te diray qu'icy le bon heur, et malheur, 
Le vice, la vertu, le plaisir, la douleur, 
La science honorable, et l'ignorance abonde. 
Bref je diray qu'icy, comme en ce vieil Caos, 
Se trouve (Peletier) confusément enclos 
Tout ce qu'on void de bien, et de mal en ce monde. 
  

Je n'escris point d'amour, n'estant point amoureux, 
Je n'escris de beauté, n'aiant belle maistresse, 
Je n'escris de douceur, n'esprouvant que rudesse, 
Je n'escris de plaisir, me trouvant douloureux 
Je n'escris de bon heur, me trouvant malheureux, 
Je n'escris de faveur, ne voyant ma Princesse, 
Je n'escris de tresors, n'aiant point de richesse, 
Je n'escris de santé, me sentant langoureux 
Je n'escris de la court, estant loing de mon Prince, 
Je n'escris de la France, en estrange province, 
Je n'escris de l'honneur, n'en voiant point icy 
Je n'escris d'amitié, ne trouvant que feintise, 
Je n'escris de vertu, n'en trouvant point aussi, 
Je n'escris de sçavoir, entre les gens d'eglise. 
  

Si je monte au Palais, je n'y trouve qu'orgueil, 
Que vice desguisé, qu'une cerimonie, 
Qu'un bruit de tabourins, qu'une estrange armonie, 
Et de rouges habits un superbe appareil 
Si je descens en banque; un amas et recueil 
De nouvelles je treuve, une usure infinie, 
De riches Florentins une troppe banie, 
Et de pauvres Sienois un lamentable dueil 
Si je vais plus avant, quelque part où j'arrive, 
Je treuve de Venus la grand'bande lascive 
Dressant de tous costez mil appas amoureux 
Si je passe plus oultre, et de la Rome neufve 
Entre en la vieille Rome, adonques je ne treuve 
Que de vieux monuments un grand monceau pierreux. 
  

Il fait bon voir (Paschal) un conclave serré, 
Et l'une chambre à l'autre egalement voisine 
D'antichambre servir, de salle, et de cuisine, 
En un petit recoing de dix pieds en carré 
Il fait bon voir autour le palais emmuré, 
Et briguer là dedans ceste troppe divine, 
L'un par ambition, l'autre par bonne mine, 
Et par despit de l'un, estre l'autre adoré 
Il fait bon voir dehors toute la ville en armes, 
Crier le Pape est fait, donner de faulx alarmes, 
Saccager un palais mais plus que tout cela 
Fait bon voir, qui de l'un, qui de l'autre se vante, 
Qui met pour cestui-cy, qui met pour cestui-là, 
Et pour moins d'un escu dix Cardinaux en vente. 
  

Veuls-tu sçavoir (Duthier) quelle chose c'est Rome 
Rome est de tout le monde un publique eschafault, 
Une scene, un theatre, auquel rien ne default 
De ce qui peult tomber es actions de l'homme. 
Icy se void le jeu de la Fortune, et comme 
Sa main nous fait tourner ores bas, ores haut 
Icy chacun se monstre, et ne peult, tant soit caut, 
Faire que tel qu'il est, le peuple ne le nomme. 
Icy du faulx et vray la messagere court, 
Icy les courtisans font l'amour et la court, 
Icy l'ambition, et la finesse abonde 
Icy la liberté fait l'humble audacieux, 
Icy l'oysiveté rend le bon vicieux, 
Icy le vil faquin discourt des faicts du monde. 
  

Ne pense (Robertet) que ceste Rome cy 
Soit ceste Rome là, qui te souloit tant plaire, 
On n'y fait plus credit, comme lon souloit faire, 
On n'y fait plus l'amour, comme on souloit aussi. 
La paix, et le bon temps ne regnent plus icy, 
La musique et le bal sont contraints de s'y taire, 
L'air y est corrompu, Mars y est ordinaire, 
Ordinaire la faim, la peine, et le soucy. 
L'artisan desbauché y ferme sa boutique, 
L'ocieux advocat y laisse sa pratique, 
Et le pauvre marchand y porte le bissac 
On ne voit que soldartz, et morrions en teste, 
On n'oit que tabourins, et semblable tempeste, 
Et Rome tous les jours n'attend qu'un autre sac. 
  

Nous ne faisons la court aux filles de Memoire, 
Comme vous, qui vivez libres de passion 
Si vous ne sçavez donc nostre occupation, 
Ces dix vers ensuivans vous la feront notoire 
Suivre son Cardinal au Pape, au consistoire, 
En capelle, en visite, en congregation, 
Et pour l'honneur d'un prince, ou d'une nation, 
De quelque ambassadeur accompagner la gloire 
Estre en son rang de garde aupres de son seigneur, 
Et faire aux survenans l'accoustumé honneur, 
Parler du bruit qui court, faire de l'habile homme 
Se pourmener en housse, aller voir d'huis en huis 
La Marthe, ou la Victoire, et s'engager aux Juifz 
Voilà, mes compagnons, les passetemps de Rome. 
  

Flatter un crediteur, pour son terme alonger, 
Courtiser un banquier, donner bonne esperance, 
Ne suivre en son parler la liberté de France, 
Et pour respondre un mot, un quart d'heure y songer 
Ne gaster sa santé par trop boire et manger, 
Ne faire sans propos une folle despence, 
Ne dire à tous venans tout cela que lon pense, 
Et d'un maigre discours gouverner l'estranger 
Cognoistre les humeurs, cognoistre qui demande, 
Et d'autant que lon a la liberté plus grande, 
D'autant plus se garder que lon ne soit repris 
Vivre aveques chascun, de chacun faire compte 
Voilà, mon cher Morel (dont je rougis de honte) 
Tout le bien qu'en trois ans à Rome j'ay appris. 
  

Marcher d'un grave pas, et d'un grave sourci, 
Et d'un grave soubriz à chacun faire feste, 
Balancer tous ses mots, respondre de la teste, 
Avec un Messer non, ou bien un Messer si 
Entremesler souvent un petit Et cosi 
Et d'un Son Servitor contrefaire l'honneste, 
Et comme si lon eust sa part en la conqueste, 
Discourir sur Florence, et sur Naples aussi 
Seigneuriser chacun d'un baisement de main, 
Et suivant la façon du courtisan Romain, 
Cacher sa pauvreté d'une brave apparence 
Voilà de ceste court la plus grande vertu, 
Dont souvent mal monté, mal sain, et mal vestu, 
Sans barbe et sans argent on s'en retourne en France. 
  

D'où vient cela (Mauny) que tant plus on s'efforce 
D'eschapper hors d'icy, plus le Demon du lieu 
(Et que seroit-ce donq si ce n'est quelque Dieu) 
Nous y tient attachez par une doulce force 
Seroit-ce point d'amour ceste allechante amorse, 
Ou quelque autre venim, dont apres avoir beu 
Nous sentons noz esprits nous laisser peu à peu, 
Comme un corps qui se perd sous une neuve escorse 
J'ay voulu mille fois de ce lieu m'estranger, 
Mais je sens mes cheveux en fueilles se changer, 
Mes bras en longs rameaux, et mes piedz en racine. 
Bref, je ne suis plus rien qu'un vieil tronc animé, 
Qui se pleint de se voir à ce bord transformé, 
Comme le Myrte Anglois au rivage d'Alcine. 
  

Qui choisira pour moy la racine d'Ulysse 
Et qui me gardera de tomber au danger 
Qu'une Circe en pourceau ne me puisse changer, 
Pour estre à tout jamais fait esclave du vice 
Qui m'estreindra le doy de l'anneau de Melisse, 
Pour me desenchanter comme un autre Roger 
Et quel Mercure encor' me fera desloger, 
Pour ne perdre mon temps en l'amoureux service 
Qui me fera passer sans escouter la voix 
Et la feinte douceur des monstres d'Achelois 
Qui chassera de moy ces Harpyes friandes 
Qui volera pour moy encor' un coup aux cieux, 
Pour rapporter mon sens, et me rendre mes yeux 
Et qui fera qu'en paix je mange mes viandes 
  

Gordes, il m'est advis que je suis esveillé, 
Comme un qui tout esmeu d'un effroyable songe 
Se resveille en sursault, et par le lict s'alonge, 
S'esmerveillant d'avoir si long temps sommeillé. 
Roger devint ainsi (ce croy-je) esmerveillé 
Et croy que tout ainsi la vergongne me ronge, 
Comme luy, quand il eut descouvert la mensonge 
Du fard magicien qui l'avoit aveuglé. 
Et comme luy aussi je veulx changer de stile, 
Pour vivre desormais au sein de Logistile, 
Qui des coeurs langoureux est le commun support. 
Sus donc (Gordes) sus donc, à la voile, à la rame, 
Fuions, gaignons le hault, je voy la belle Dame 
Qui d'un heureux signal nous appelle à son port. 
  

Ne pense pas (Bouju) que les Nymphes Latines 
Pour couvrir leur traison d'une humble privauté, 
Ny pour masquer leur teint d'une faulse beauté, 
Me facent oublier noz Nymphes Angevines. 
L'Angevine douceur, les paroles divines, 
L'habit qui ne tient rien de l'impudicité, 
La grace, la jeunesse, et la simplicité 
Me desgoustent (Bouju) de ces vieilles Alcines. 
Qui les voit par dehors, ne peult rien voir plus beau, 
Mais le dedans resemble au dedans d'un tombeau, 
Et si rien entre nous moins honneste se nomme. 
O quelle gourmandise! ô quelle pauvreté! 
O quelle horreur de voir leur immundicité! 
C'est vrayment de les voir le salut d'un jeune homme. 
  

O beaux cheveux d'argent mignonnement retors! 
O front crespe, et serein! et vous face doree! 
O beaux yeux de crystal! ô grand' bouche honoree, 
Qui d'un large reply retrousses tes deux bordz! 
O belles dentz d'ebene! ô precieux tresors, 
Qui faites d'un seul riz toute ame enamouree! 
O gorge damasquine en cent pliz figuree! 
Et vous beaux grands tetins, dignes d'un si beau corps! 
O beaux ongles dorez! ô main courte, et grassette! 
O cuisse delicatte! et vous gembe grossette, 
Et ce que je ne puis honnestement nommer! 
O beau corps transparent! ô beaux membres de glace! 
O divines beautez! pardonnez moy de grace, 
Si pour estre mortel, je ne vous ose aymer. 
  

En mille crespillons les cheveux se frizer, 
Se pincer les sourcilz, et d'une odeur choisie 
Parfumer hault et bas sa charnure moisie, 
Et de blanc et vermeil sa face desguiser 
Aller de nuict en masque, en masque deviser, 
Se feindre à tous propos estre d'amour saisie, 
Siffler toute la nuict par une jalousie, 
Et par martel de l'un, l'autre favoriser 
Baller, chanter, sonner, folastrer dans la couche, 
Avoir le plus souvent deux langues en la bouche, 
Des courtisannes sont les ordinaires jeux. 
Mais quel besoing est-il que je te les enseigne 
Si tu les veuls sçavoir (Gordes) et si tu veuls 
En sçavoir plus encor', demande à la Chassaigne. 
  

Doulce mere d'amour, gaillarde Cyprienne, 
Qui fais sous ton pouvoir tout pouvoir se ranger, 
Et qui des bordz de Xanthe, à ce bord estranger 
Guidas avec ton filz ta gent Dardanienne, 
Si je retourne en France, ô mere Idalienne! 
Comme je vins icy, sans tomber au danger 
De voir ma vieille peau en autre peau changer, 
Et ma barbe Françoise en barbe Italienne, 
Dès icy je fais veu d'apprendre à ton autel 
Non le liz, ou la fleur d'Amarante immortel, 
Non ceste fleur encor' de ton sang coloree 
Mais bien de mon menton la plus blonde toison, 
Me vantant d'avoir fait plus que ne feit Jason 
Emportant le butin de la toison doree. 
  

Heureux celuy qui peult long temps suivre la guerre 
Sans mort, ou sans blesseure, ou sans longue prison! 
Heureux qui longuement vit hors de sa maison 
Sans despendre son bien, ou sans vendre sa terre! 
Heureux qui peult en court quelque faveur acquerre 
Sans crainte de l'envie, ou de quelque traison! 
Heureux qui peult long temps sans danger de poison 
Jouir d'un chapeau rouge, ou des clefz de sainct Pierre! 
Heureux qui sans peril peult la mer frequenter! 
Heureux qui sans procez le palais peult hanter! 
Heureux qui peult sans mal vivre l'aage d'un homme! 
Heureux qui sans soucy peult garder son tresor! 
Sa femme sans souspçon, et plus heureux encor' 
Qui a peu sans peler vivre trois ans à Rome! 
  

Maudict soit mille fois le Borgne de Libye, 
Qui le coeur des rochers perçant de part en part 
Des Alpes renversa le naturel rampart, 
Pour ouvrir le chemin de France en Italie. 
Mars n'eust empoisonné d'une eternelle envie 
Le coeur de l'Espaignol, et du François soldart, 
Et tant de gens de bien ne seroient en hasart 
De venir perdre icy et l'honneur et la vie. 
Le François corrompu par le vice estranger 
Sa langue et son habit n'eust appris à changer, 
Il n'eust changé ses moeurs en une autre nature. 
Il n'eust point esprouvé le mal qui fait peler, 
Il n'eust fait de son nom la verole appeler, 
Et n'eust fait si souvent d'un bufle sa monture. 
  

O Deesse, qui peuls aux princes egaler 
Un pauvre mendiant, qui n'a que la parole, 
Et qui peuls d'un grand roy faire un maistre d'escole, 
S'il te plaist de son lieu le faire devaller 
Je ne te prie pas de me faire enroller 
Au rang de ces messieurs que la faveur accolle, 
Que lon parle de moy, et que mon renom vole 
De l'aile dont tu fais ces grands Princes voler 
Je ne demande pas mille et mille autres choses, 
Qui dessous ton pouvoir sont largement encloses, 
Aussi je n'eu jamais de tant de biens soucy. 
Je demande sans plus que le mien on ne mange, 
Et que j'aye bien tost une lettre de change, 
Pour n'aller sur le bufle au departir d'icy. 
  

Doulcin, quand quelquefois je voy ces pauvres filles, 
Qui ont le diable au corps, ou le semblent avoir, 
D'une horrible façon corps et teste mouvoir, 
Et faire ce qu'on dit de ces vieilles Sibylles 
Quand je voy les plus forts se retrouver debiles, 
Voulant forcer en vain leur forcené pouvoir 
Et quand mesme j'y voy perdre tout leur sçavoir 
Ceulx qui sont en vostre art tenuz des plus habiles 
Quand effroyablement escrier je les oy, 
Et quand le blanc des yeux renverser je leur voy, 
Tout le poil me herisse, et ne sçay plus que dire. 
Mais quand je voy un moine avec son Latin 
Leur taster hault et bas le ventre et le tetin, 
Ceste frayeur se passe, et suis contraint de rire. 
  

D'où vient que nous voyons à Rome si souvent 
Ces garses forcener, et la pluspart d'icelles 
N'estre vieilles (Ronsard) mais d'aage de pucelles, 
Et se trouver tousjours en un mesme convent 
Qui parle par leur voix quel Demon leur defend 
De respondre à ceulx-là qui ne sont cogneuz d'elles 
Et d'où vient que soudain on ne les voit plus telles 
Ayant une chandelle esteinte de leur vent 
D'où vient que les saincts lieux telles fureurs augmentent 
D'où vient que tant d'espritz une seule tormentent 
Et que sortans les uns, le reste ne sort pas 
Dy je te pry (Ronsard) toy qui sçais leurs natures, 
Ceulx qui faschent ainsi ces pauvres creatures, 
Sont-ilz des plus haultains, des moiens, ou plus bas 
  

Quand je vays par la rue, où tant de peuple abonde, 
De prestres, de prelatz, et de moines aussi, 
De banquiers, d'artisans, et n'y voiant, ainsi 
Qu'on voit dedans Paris, la femme vagabonde 
Pyrrhe, apres le degast de l'universelle onde, 
Ses pierres (di-je alors) ne sema point icy 
Et semble proprement, à voir ce peuple cy, 
Que Dieu n'y ait formé que la moitié du monde. 
Car la dame Romaine en gravité marchant', 
Comme la conseilliere, ou femme du marchand 
Ne s'y pourmene point, et n'y voit on que celles, 
Qui se sont de la court l'honneste nom donné 
Dont je crains quelquefois qu'en France retourné, 
Autant que j'en voiray ne me resemblent telles. 
  

Ursin, quand j'oy nommer de ces vieux noms Romains, 
De ces beaux noms cogneus de l'Inde jusqu'au More, 
Non les grands seulement, mais les moindres encore, 
Voire ceulx-là qui ont les ampoulles aux mains 
Il me fasche d'ouir appeler ces villains 
De ces noms tant fameux, que tout le monde honnore 
Et sans le nom Chrestien, le seul nom que j'adore, 
Voudrois que de telz noms on appellast noz Saincts. 
Le mien sur tous me fasche, et me fasche un Guillaume, 
Et mil autres sotz noms communs en ce royaume, 
Voiant tant de faquins indignement jouir 
De ces beaux noms de Rome, et de ceulx de la Grece, 
Mais par sur tout (Ursin) il me fasche d'ouir 
Nommer une Thaïs du nom d'une Lucrece. 
  

Que dirons nous (Melin) de ceste court Romaine, 
Où nous voions chacun divers chemins tenir, 
Et aux plus haults honneurs les moindres parvenir, 
Par vice, par vertu, par travail, et sans peine 
L'un fait pour s'avançer une despence vaine, 
L'autre par ce moyen se voit grand devenir, 
L'un par severité se sçait entretenir, 
L'autre gaigne les coeurs par sa doulceur humaine 
L'un pour ne s'avançer se voit estre avancé, 
L'autre pour s'avançer se voit desavançé, 
Et ce qui nuit à l'un, à l'autre est profitable 
Qui dit que le sçavoir est le chemin d'honneur, 
Qui dit que l'ignorance attire le bon heur, 
Lequel des deux (Melin) est le plus veritable 
  

On ne fait de tout bois l'image de Mercure, 
Dit le proverbe vieil mais nous voions icy. 
De tout bois faire Pape, et Cardinaulx aussi, 
Et vestir en trois jours tout une autre figure. 
Les princes, et les rois, viennent grands de nature, 
Aussi de leurs grandeurs n'ont-ilz tant de souci, 
Comme ces Dieux nouveaux, qui n'ont que le sourci, 
Pour faire reverer leur grandeur, qui peu dure. 
Paschal, j'ay veu celuy qui n'agueres trainoit 
Toute Rome apres luy, quand il se pourmenoit, 
Aveques trois valletz cheminer par la rue 
Et trainer apres luy un long orgueil Romain 
Celuy, de qui le pere a l'ampoulle en la main, 
Et l'aiguillon au poing se courbe à la charrue. 
  

Si la perte des tiens, si les pleurs de ta mere, 
Et si de tes parents les regrets quelquefois, 
Combien, cruel Amour, que sans amour tu sois, 
T'ont fait sentir le dueil de leur compleinte amere 
C'est or' qu'il fault monstrer ton flambeau sans lumiere, 
C'est or' qu'il fault porter sans flesches ton carquois, 
C'est or' qu'il fault briser ton petit arc Turquois, 
Renouvelant le dueil de ta perte premiere. 
Car ce n'est pas icy qu'il te fault regretter 
Le pere au bel Ascaigne il te fault lamenter 
Le bel Ascaigne mesme, Ascaigne, ô quel dommage! 
Ascaigne, que Caraffe aymoit plus que ses yeux, 
Ascaigne qui passoit en beaulté de visage 
Le beau Couppier Troyen, qui verse à boire aux Dieux. 
  

Si fruicts, raisins, et bledz, et autres telles choses 
Ont leur tronc, et leur sep, et leur semence aussi, 
Et s'on voit au retour du printemps addoulci 
Naistre de toutes partz violettes, et roses 
Ny fruicts, raisins, ny bledz, ny fleurettes descloses 
Sortiront (Viateur) du corps qui gist icy 
Aulx, oignons, et porreaux, et ce qui fleure ainsi, 
Auront icy dessous leurs semences encloses. 
Toy donc, qui de l'encens et du basme n'as point, 
Si du grand Jules tiers quelque regret te poingt, 
Parfume son tombeau de telle odeur choisie 
Puis que son corps, qui fut jadis egal aux Dieux, 
Se souloit paistre icy de telz metz precieux, 
Comme au ciel Jupiter se paist de l'ambrosie 
  
 
De voir mignon du Roy un courtisan honneste, 
Voir un pauvre cadet l'ordre au col soustenir, 
Un petit compagnon aux estatz parvenir, 
Ce n'est chose (Morel) digne d'en faire feste. 
Mais voir un estaffier, un enfant, une beste, 
Un forfant, un poltron Cardinal devenir, 
Et pour avoir bien sçeu un singe entretenir 
Un Ganymede avoir le rouge sur la teste 
S'estre veu par les mains d'un soldat Espagnol 
Bien hault sur une eschelle avoir la corde au col 
Celuy, que par le nom de Sainct-Pere lon nomme 
Un belistre en trois jours aux princes s'égaller, 
Et puis le voir de là en trois jours devaller 
Ces miracles (Morel) ne se font point qu'à Rome 
  

Qui niera (Gillebert) s'il ne veult resister 
Au jugement commun, que le siege de Pierre 
Qu'on peult dire à bon droit un Paradis en terre, 
Aussi bien que le ciel, n'ait son grand Juppiter 
Les Grecz nous ont fait l'un sur Olympe habiter, 
Dont souvent dessus nous ses fouldres il desserre 
L'autre du Vatican délasche son tonnerre, 
Quand quelque Roy l'a fait contre luy despiter. 
Du Juppiter celeste un Ganymede on vante, 
Le Thusque Juppiter en a plus de cinquante 
L'un de Nectar s'enyvre, et l'autre de bon vin. 
De l'aigle l'un et l'autre a la defense prise, 
Mais l'un hait les tyrans, l'autre les favorise 
Le mortel en cecy n'est semblable au divin. 
  

Où que je tourne l'oeil, soit vers le Capitole, 
Vers les baings d'Antonin, ou Diocletien, 
Et si quelqu'oeuvre encor dure plus ancien, 
De la porte sainct Pol jusques à Ponte-mole 
Je deteste apart-moy ce vieil Faucheur, qui vole, 
Et le Ciel, qui ce tout a reduit en un rien 
Puis songeant que chacun peult repeter le sien, 
Je me blasme, et cognois que ma complainte est fole. 
Aussi seroit celuy par trop audacieux, 
Qui vouldroit accuser ou le Temps ou les Cieux, 
Pour voir une medaille, ou columne brisee. 
Et qui sçait si les Cieulx referont point leur tour, 
Puis que tant de Seigneurs nous voyons chacun jour 
Bastir sur la Rotonde, et sur le Collisee 
  

Je fuz jadis Hercule, or Pasquin je me nomme, 
Pasquin fable du peuple, et qui fais toutefois 
Le mesme office encor que j'ay fait autrefois, 
Veu qu'ores par mes vers tant de monstres j'assomme. 
Aussi mon vray mestier c'est de n'espargner homme, 
Mais les vices chanter d'une publique voix 
Et si ne puis encor, quelque fort que je sois, 
Surmonter la fureur de cet Hydre de Rome. 
J'ay porté sur mon col le grand Palais des Dieux, 
Pour soulager Atlas, qui sous le faiz des cieux 
Courboit las et recreu sa grande eschine large. 
Ores au lieu du ciel, je porte sur mon doz 
Un gros moyne Espagnol, qui me froisse les oz, 
Et me poise trop plus que ma premiere charge. 
  

Comme un, qui veult curer quelque Cloaque immunde, 
S'il n'a le nez armé d'une contresenteur, 
Estouffé bien souvent de la grand'puanteur 
Demeure ensevely dans l'ordure profonde 
Ainsi le bon Marcel ayant levé la bonde, 
Pour laisser escouler la fangeuse espesseur 
Des vices entassez, dont son predecesseur 
Avoit six ans devant empoisonné le monde 
Se trouvant le pauvret de telle odeur surpris, 
Tomba mort au milieu de son oeuvre entrepris, 
N'ayant pas à demy ceste ordure purgee. 
Mais quiconques rendra tel ouvrage parfait, 
Se pourra bien vanter d'avoir beaucoup plus fait, 
Que celuy qui purgea les estables d'Augee. 
  

Quand mon Caraciol de leur prison desserre 
Mars, les ventz, et l'hyver une ardente fureur, 
Une fiere tempeste, une tremblante horreur 
Ames, ondes, humeurs, ard, renverse, et reserre. 
Quand il luy plait aussi de renfermer la guerre, 
Et l'orage, et le froid une amoureuse ardeur, 
Une longue bonasse, une doulce tiedeur 
Brusle, appaise, et resoult les coeurs, l'onde, et la terre. 
Ainsi la paix à Mars il oppose en un temps, 
Le beautemps à l'orage, à l'hyver le printemps, 
Comparant Paule quart, avec Jules troisieme. 
Aussi ne furent onq' deux siecles plus divers, 
Et ne se peult mieulx voir l'endroit par le revers, 
Que mettant Jules tiers avec Paule quatrieme. 
  

Je n'ay jamais pensé que ceste voulte ronde 
Couvrist rien de constant mais je veulx desormais, 
Je veulx (mon cher Morel) croire plus que jamais, 
Que dessous ce grand Tout rien ferme ne se fonde. 
Puis que celuy qui fut de la terre et de l'onde 
Le tonnerre et l'effroy, las de porter le faiz 
Veult d'un cloistre borner la grandeur de ses faicts, 
Et pour servir à Dieu abandonner le monde. 
Mais quoy que dirons-nous de cet autre vieillard, 
Lequel ayant passé son aage plus gaillard 
Au service de Dieu, ores Cesar imite 
Je ne sçay qui des deux est le moins abusé 
Mais je pense (Morel) qu'il est fort mal aisé, 
Que l'un soit bon guerrier, ny l'autre bon hermite 
  

Quand je voy ces Seigneurs, qui l'espee et la lance 
Ont laissé pour vestir ce sainct orgueil Romain, 
Et ceulx-là, qui ont pris le baston en la main, 
Sans avoir jamais fait preuve de leur vaillance 
Quand je les vois (Ursin) si chiches d'audience, 
Que souvent par quatre huiz on la mendie en vain 
Et quand je voy l'orgueil d'un Camerier hautain, 
Lequel feroit à Job perdre la patience 
Il me souvient alors de ces lieux enchantez, 
Qui sont en Amadis, et Palmerin chantez, 
Desquelz l'entree estoit si cherement vendue. 
Puis je dis ô combien le Palais que je voy 
Me semble different du Palais de mon Roy, 
Où lon ne trouve point de chambre deffendue! 
  

Avoir veu devaller une triple Montagne, 
Apparoir une Biche, et disparoir soudain, 
Et dessus le tombeau d'un Empereur Romain 
Une vieille Caraffe eslever pour enseigne 
Ne voir qu'entrer soldardz et sortir en campagne, 
Emprisonner seigneurs pour un crime incertain, 
Retourner forussiz, et le Napolitain 
Commander en son rang à l'orgueil de l'Espagne 
Force nouveaux seigneurs, dont les plus apparents 
Sont de sa Saincteté les plus proches parents, 
Et force Cardinaulx, qu'à grand'peine lon nomme 
Force braves chevaulx, et force haults colletz, 
Et force favoriz, qui n'estoient que valletz, 
Voilà (mon cher Dagaut) des nouvelles de Rome. 
  

O trois et quatre fois malheureuse la terre, 
Dont le prince ne voit que par les yeux d'autruy, 
N'entend que par ceulx-là, qui respondent pour luy, 
Aveugle, sourd, et mut, plus que n'est une pierre! 
Telz sont ceulx-là (Seigneur) qu'aujourd'huy lon reserre 
Oisifz dedans leur chambre, ainsi qu'en un estuy, 
Pour durer plus long temps, et ne sentir l'ennuy, 
Que sent leur pauvre peuple accablé de la guerre. 
Ilz se paissent enfans de trompes et canons, 
De fifres, de tabours, d'enseignes, gomphanons, 
Et de voir leur province aux ennemis en proye. 
Tel estoit cestui-là, qui du hault d'une tour; 
Regardant undoyer la flamme tout autour, 
Pour se donner plaisir chantoit le feu de Troye. 
  

O que tu es heureux, si tu cognois ton heur, 
D'estre eschappé des mains de ceste gent cruelle, 
Qui soubz un faulx semblant d'amitié mutuelle 
Nous desrobbe le bien, et la vie, et l'honneur! 
Où tu es (mon Dagaud) la secrette ranqueur, 
Le soing qui comme un' hydre en nous se renouvelle, 
L'avarice, l'envie, et la haine immortelle 
Du chetif courtisan n'empoisonnent le coeur. 
La molle oisiveté n'y engendre le vice, 
Le serviteur n'y perd son temps et son service, 
Et n'y mesdit on point de cil qui est absent 
La justice y a lieu, la foy n'en est banie, 
Là ne sçait-on que c'est de prendre à compagnie, 
A change, à cense, à stoc, et à trente pour cent. 
  

Fuions (Dilliers) fuions ceste cruelle terre, 
Fuions ce bord avare, et ce peuple inhumain, 
Que des Dieux irritez la vangeresse main 
Ne nous accable encor' soubs un mesme tonnerre. 
Mars est desenchainé, le temple de la guerre 
Est ouvert à ce coup, le grand prestre Romain 
Veult fouldroier là bas l'heretique Germain, 
Et l'Espagnol marran, ennemis de sainct Pierre. 
On ne voit que soldartz, enseignes, gonphanons, 
On n'oit que tabourins, trompettes, et canons, 
On ne voit que chevaux courans parmy la plaine 
On n'oit plus raisonner que de sang, et de feu, 
Maintenant on voira, si jamais on l'a veu, 
Comment se sauvera la nacelle Romaine. 
  

Celuy vrayement estoit et sage et bien appris, 
Qui cognoissant du feu la semence divine 
Estre des Animans la premiere origine, 
De substance de feu dit estre noz espritz. 
Le corps est le tison de ceste ardeur espris, 
Lequel, d'autant qu'il est de matiere plus fine, 
Fait un feu plus luisant, et rend l'esprit plus digne 
De monstrer ce qui est en soymesme compris. 
Ce feu donques celeste, humble de sa naissance 
S'esleve peu à peu au lieu de son essence, 
Tant qu'il soit parvenu au poinct de sa grandeur 
Adonc' il diminue, et sa force lassee 
Par faulte d'aliment en cendres abbaissee 
Sent faillir tout à coup sa languissante ardeur. 
  

Quand je voy ces Messieurs, desquelz l'auctorité 
Se voit ores icy commander en son rang, 
D'un front audacieux cheminer flanc à flanc, 
Il me semble de voir quelque divinité. 
Mais les voiant pallir lors que sa Saincteté 
Crache dans un bassin, et d'un visage blanc 
Cautement espier s'il y a point de sang, 
Puis d'un petit soubriz feindre une seureté 
O combien (di-je alors) la grandeur que je voy, 
Est miserable au pris de la grandeur d'un Roy! 
Malheureux qui si cher achete tel honneur. 
Vrayement le fer meurtrier, et le rocher aussi 
Pendent bien sur le chef de ces Seigneurs icy, 
Puis que d'un vieil filet depend tout leur bonheur. 
  

Brusquet à son retour vous racontera (Sire) 
De ces rouges prelatz la pompeuse apparence, 
Leurs mules, leurs habitz, leur longue reverence, 
Qui se peult beaucoup mieulx representer que dire. 
Il vous racontera, s'il les sçait bien descrire, 
Les moeurs de ceste court, et quelle difference 
Se voit de ces grandeurs à la grandeur de France, 
Et mille autres bons poincts, qui sont dignes de rire. 
Il vous peindra la forme, et l'habit du sainct Pere, 
Qui, comme Jupiter, tout le monde tempere 
Aveques un clin d'oeil sa faconde et sa grace, 
L'honnesteté des siens, leur grandeur et largesse, 
Les presentz qu'on luy feit, et de quelle caresse 
Tout ce que se dit vostre à Rome lon embrasse. 
  

Voicy le Carneval, menons chacun la sienne, 
Allons baller en masque, allons nous pourmener, 
Allons voir Marc Antoine, ou Zany bouffonner, 
Avec son Magnifique à la Venitienne 
Voyons courir le pal à la mode ancienne, 
Et voyons par le nez le sot buffle mener, 
Voyons le fier taureau d'armes environner, 
Et voyons au combat l'adresse Italienne 
Voyons d'oeufz parfumez un orage gresler, 
Et la fusee ardent' siffler menu par l'aer. 
Sus donc depeschons nous, voicy la pardonnance 
Il nous fauldra demain visiter les saincts lieux, 
Là nous ferons l'amour, mais ce sera des yeux, 
Car passer plus avant c'est contre l'ordonnance. 
  

Se fascher tout le jour d'une fascheuse chasse, 
Voir un brave taureau se faire un large tour 
Estonné de se voir tant d'hommes alentour, 
Et cinquante picquiers affronter son audace 
Le voir en s'elançant la teste basse, 
Fuïr et retourner d'un plus brave retour, 
Puis le voir à la fin pris en quelque destour 
Percé de mille coups ensenglanter la place 
Voir courir aux flambeaux, mais sans se rencontrer, 
Donner trois coups d'espee, en armes se monstrer, 
Et tout autour du camp un rampart de Thudesques 
Dresser un grand apprest, faire attendre long temps, 
Puis donner à la fin un maigre passetemps 
Voila tout le plaisir des festes Romanesques. 
  

Ce pendant qu'au Palais de procez tu devises, 
D'advocats, procureurs, presidents, conseillers, 
D'ordonnances, d'arrestz, de nouveaux officiers, 
De juges corrompuz, et de telles surprises 
Nous devisons icy de quelques villes prises, 
De nouvelles de banque, et de nouveaux courriers, 
De nouveaux Cardinaulx, de mules, d'estaffiers, 
De chappes, de rochetz, de masses, et valises 
Et ores (Sibilet) que je t'escry ceci, 
Nous parlons de taureaux, et de buffles aussi, 
De masques, de banquetz, et de telles despences 
Demain nous parlerons d'aller aux stations, 
De motu-propio, de reformations, 
D'ordonnances, de briefz, de bulles, et dispenses. 
  

Nous ne sommes faschez que la trefve se face 
Car bien que nous soyons de la France bien loing, 
Si est chacun de nous à soymesme tesmoing, 
Combien la France doit de la guerre estre lasse. 
Mais nous sommes faschez que l'Espagnole audace, 
Qui plus que le François de repoz a besoing, 
Se vante avoir la guerre et la paix en son poing, 
Et que de respirer nous luy donnons espace. 
Il nous fasche d'ouir noz pauvres alliez 
Se plaindre à tous propoz qu'on les ait oubliez, 
Et qu'on donne au privé l'utilité commune 
Mais ce qui plus nous fasche est que les estrangers 
Disent plus que jamais que nous sommes legers, 
Et que nous ne sçavons cognoistre la Fortune. 
  

Le Roy (disent icy ces baniz de Florence) 
Du sceptre d'Italie est frustré desormais, 
Et son heureuse main cet heur n'aura jamais 
De reprendre aux cheveulx la fortune de France. 
Le Pape mal content n'aura plus de fiance 
En tous ces beaux desseings trop legerement faictz, 
Et l'exemple Sienois rendra par ceste paix 
Suspecte aux estrangers la Françoise alliance. 
L'Empereur affoibly ses forces reprendra, 
L'Empire hereditaire à ce coup il rendra, 
Et paisible à ce coup il rendra l'Angleterre. 
Voila que disent ceulx, qui discourent du Roy 
Que leur respondrons-nous Vineus, mande le moy, 
Toy, qui sçais discourir et de paix et de guerre. 
  

Dedans le ventre obscur, où jadis fut encloz 
Tout cela qui depuis a remply ce grand vide, 
L'air, la terre, et le feu, et l'element liquide, 
Et tout cela qu'Atlas soustient dessus son doz, 
Les semences du Tout estoient encor' en gros, 
Le chault avec le sec, le froid avec l'humide, 
Et l'accord, qui depuis leur imposa la bride, 
N'avoit encor' ouvert la porte du Caos 
Car la guerre en avoit la serrure brouillee, 
Et la clef en estoit par l'aage si rouillee, 
Qu'en vain, pour en sortir, combatoit ce grand corps. 
Sans la trefve (Seigneur) de la paix messagere, 
Qui trouva le secret, et d'une main legere 
La paix avec l'amour en fit sortir dehors. 
  

Tu sois la bien venue, ô bienheureuse trefve! 
Trefve, que le Chrestien ne peult assez chanter, 
Puis que seule tu as la vertu d'enchanter 
De noz travaulx passez la souvenance greve. 
Tu dois durer cinq ans et que l'envie en creve, 
Car si le ciel bening te permet enfanter 
Ce qu'on attend de toy, tu te pourras vanter 
D'avoir fait une paix, qui ne sera si breve. 
Mais si le favory en ce commun repoz 
Doit avoir desormais le temps plus à propoz 
D'accuser l'innocent, pour luy ravir sa terre. 
Si le fruict de la paix du peuple tant requis 
A l'avare advocat est seulement acquis, 
Trefve, va t'en en paix, et retourne la guerre. 
  

Icy de mille fards la traison se desguise, 
Icy mille forfaitz pullulent à foison, 
Icy ne se punit l'homicide ou poison, 
Et la richesse icy par usure est acquise 
Icy les grands maisons viennent de bastardise! 
Icy ne se croid rien sans humaine raison, 
Icy la volupté est toujours de saison, 
Et d'autant plus y plaist, que moins elle est permise. 
Pense le demourant. Si est-ce toutefois 
Qu'on garde encor' icy quelque forme de loix, 
Et n'en est point du tout la justice bannie 
Icy le grand seigneur n'achete l'action, 
Et pour priver autruy de sa possession 
N'arme son mauvais droit de force et tyrannie. 
  

Ce n'est pas de mon gré (Carle) que ma navire 
Erre en la mer Tyrrhene un, vent impetueux 
La chasse maulgré moy par ces flots tortueux, 
Ne voiant plus le pol, qui sa faveur t'inspire. 
Je ne voy que rochers, et si rien se peult dire 
Pire que des rochers le hurt audacieux 
Et le phare jadis favorable à mes yeux 
De mon cours egaré sa lanterne retire. 
Mais si je puis un jour me sauver des dangers 
Que je fuy vagabond par ces flots estrangers, 
Et voir de l'Ocean les campagnes humides, 
J'arresteray ma nef au rivage Gaulois, 
Consacrant ma despouille au Neptune François, 
A Glauque, à Melicerte, et aux soeurs Nereïdes. 
  

Je voy (Dilliers) je voy serener la tempeste, 
Je voy le vieil Proté son troppeau renfermer, 
Je voy le verd Triton s'egaier sur la mer, 
Et voy l'Astre jumeau flamboier sur ma teste. 
Ja le vent favorable à mon retour s'appreste, 
Ja vers le front du port je commence à ramer, 
Et voy ja tant d'amis, que ne les puis nommer, 
Tendant les bras vers moy, sur le bord faire feste. 
Je voy mon grand Ronsard, je le cognois d'ici, 
Je voy mon cher Morel, et mon Dorat aussi, 
Je voy mon Delahaie, et mon Paschal encore 
Et voy un peu plus loing (si je ne suis deceu) 
Mon divin Mauleon, duquel, sans l'avoir veu, 
La grace, le sçavoir et la vertu j'adore. 
  

Et je pensois aussi ce que pensoit Ulysse, 
Qu'il n'estoit rien plus doulx que voir encor' un jour 
Fumer sa cheminee, et apres long sejour 
Se retrouver au sein de sa terre nourrice. 
Je me resjouissois d'estre eschappé au vice, 
Aux Circes d'Italie, aux Sirenes d'amour, 
Et d'avoir rapporté en France à mon retour 
L'honneur que lon s'acquiert d'un fidele service. 
Las mais apres l'ennuy de si longue saison, 
Mille souciz mordants je trouve en ma maison, 
Qui me rongent le coeur sans espoir d'allegence. 
Adieu donques (Dorat) je suis encor' Romain, 
Si l'arc que les neuf Soeurs te misrent en la main 
Tu ne me preste icy, pour faire ma vangence. 
  

Morel, dont le sçavoir sur tout autre je prise, 
Si quelqu'un de ceulx là, que le Prince Lorrain 
Guida dernierement au rivage Romain, 
Soit en bien, soit en mal, de Rome te devise 
Dy, qu'il ne sçait que c'est du siege de l'eglise, 
N'y aiant esprouvé que la guerre, et la faim, 
Que Rome n'est plus Rome, et que celuy en vain 
Presume d'en juger, qui bien ne l'a comprise. 
Celuy qui par la ruë a veu publiquement 
La courtisanne en coche, ou qui pompeusement 
L'a peu voir à cheval en accoustrement d'homme 
Superbe se monstrer celuy qui de plein jour 
Aux Cardinaulx en cappe a veu faire l'amour, 
C'est celuy seul (Morel) qui peult juger de Rome. 
  

Vineus, je ne viz onc si plaisante province, 
Hostes si gracieux, ny peuple si humain, 
Que ton petit Urbin, digne que soubs sa main 
Le tienne un si gentil et si vertueux Prince. 
Quant à l'estat du Pape, il fallut que j'apprinse 
A prendre en patience et la soif et la faim 
C'est pitié, comme là le peuple est inhumain, 
Comme tout y est cher, et comme lon y pinse. 
Mais tout cela n'est rien au pris du Ferrarois, 
Car je ne vouldrois pas pour le bien de deux roys 
Passer encor' un coup par si penible enfer. 
Bref je ne sçay (Vineus) qu'en conclure à la fin, 
Fors, qu'en comparaison de ton petit Urbin, 
Le peuple de Ferrare est un peuple de fer. 
  

Il fait bon voir (Magny) ces Coïons magnifiques, 
Leur superbe Arcenal, leurs vaisseaux, leur abbord, 
Leur sainct Marc, leur palais, leur Realte, leur port, 
Leurs changes, leurs profitz, leur banque, et leurs trafiques 
Il fait bon voir le bec de leurs chapprons antiques, 
Leurs robbes à grand' manche, et leurs bonnetz sans bord, 
Leur parler tout grossier, leur gravité, leur port, 
Et leurs sages advis aux affaires publiques. 
Il fait bon voir de tout leur Senat balloter, 
Il fait bon voir par tout leurs gondolles flotter, 
Leurs femmes, leurs festins, leur vivre solitere 
Mais ce que lon en doit le meilleur estimer, 
C'est quand ces vieux coquz vont espouser la mer, 
Dont ilz sont les maris, et le Turc l'adultere. 
  

Celuy qui d'amitié a violé la loy, 
Cherchant de son amy la mort et vitupere, 
Celuy qui en procez a ruiné son frere, 
Ou le bien d'un mineur a converty à soy 
Celuy qui a trahy sa patrie et son Roy, 
Celuy qui comme Oedipe a fait mourir son pere, 
Celuy qui comme Oreste a fait mourir sa mere, 
Celuy qui a nié son baptesme et sa foy 
Marseille, il ne fault point que pour la penitence 
D'une si malheureuse abominable offense, 
Son estomac plombé martelant nuict et jour, 
Il voise errant nudz piedz ne six ne sept annees 
Que les Grysons sans plus il passe à ses journees, 
J'entens, s'il veult que Dieu luy doibve du retour. 
  

La terre y est fertile, amples les edifices, 
Les poelles bigarrez, et les chambres de bois, 
La police immuable, immuables les loix, 
Et le peuple ennemy de forfaitz et de vices. 
Ilz boivent nuict et jour en Bretons et Suysses, 
Ilz sont gras et refaits, et mangent plus que trois 
Voila les compagnons et correcteurs des Roys, 
Que le bon Rabelais a surnommez Saulcisses. 
Ilz n'ont jamais changé leurs habitz et façons, 
Ilz hurlent comme chiens leurs barbares chansons, 
Ilz comptent à leur mode, et de tout se font croire 
Ilz ont force beaux lacz, et force sources d'eau, 
Force prez, force bois. J'ay du reste (Belleau) 
Perdu le souvenir, tant ilz me firent boire. 
  

Je les ay veuz (Bizet) et si bien m'en souvient, 
J'ay veu dessus leur front la repentance peinte, 
Comme on voit ces esprits qui là bas font leur pleinte, 
Ayant passé, le lac d'où plus on ne revient. 
Un croire de leger, les folz y entretient 
Soubs un pretexte faulx de liberté contrainte 
Les coulpables fuitifz y demeurent par crainte, 
Les plus fins et rusez honte les y retient. 
Au demeurant (Bizet) l'avarice et l'envie, 
Et tout cela qui plus tormente nostre vie, 
Domine en ce lieu là plus qu'en tout autre lieu. 
Je ne viz onques tant l'un l'autre contre-dire, 
Je ne viz onques tant l'un de l'autre mesdire 
Vray est, que, comme icy, lon n'y jure point Dieu. 
  

Sceve, je me trouvay comme le filz d'Anchise 
Entrant dans l'Elysee, et sortant des enfers, 
Quand apres tant de monts de neige tous couvers, 
Je viz ce beau Lyon, Lyon que tant je prise. 
Son estroicte longueur, que la Sone divise, 
Nourrit mil artisans, et peuples tous divers 
Et n'en desplaise à Londre', à Venise, et Anvers, 
Car Lyon n'est pas moindre en fait de marchandise. 
Je m'estonnay d'y voir passer tant de courriers, 
D'y voir tant de banquiers, d'imprimeurs, d'armuriers, 
Plus dru que lon ne voit les fleurs par les prairies. 
Mais je m'estonnay plus de la force des pontz, 
Dessus lesquelz on passe, allant dela les montz, 
Tant de belles maisons, et tant de metairies. 
  

De-vaulx, la mer reçoit tous les fleuves du monde, 
Et n'en augmente point semblable à la grand'mer 
Est ce Paris sans pair, où lon voit abysmer 
Tout ce qui là dedans de toutes parts abonde. 
Paris est en sçavoir une Grece feconde, 
Une Rome en grandeur Paris on peult nommer, 
Une Asie en richesse on le peult estimer, 
En rares nouveautez une Afrique seconde. 
Bref, en voyant (De-vaulx) ceste grande cité, 
Mon oeil, qui paravant estoit exercité 
A ne s'esmerveiller des choses plus estranges, 
Print esbaissement. Ce qui ne me peut plaire, 
Ce fut l'estonnement du badaud populaire. 
La presse des chartiers, les procez, et les fanges. 
  

Si tu veuls vivre en court (Dilliers) souvienne-toy, 
De t'accoster tousjours des mignons de ton maistre, 
Si tu n'es favori, faire semblant de l'estre, 
Et de t'accommoder aux passetemps du Roy. 
Souvienne-toy encor' de ne prester ta foy 
Au parler d'un chacun, mais sur tout sois adextre 
A t'aider de la gauche autant que de la dextre, 
Et par les moeurs d'autruy à tes moeurs donne loy. 
N'avance rien du tien (Dilliers) que ton service, 
Ne monstre que tu sois trop ennemy du vice, 
Et sois souvent encor' muet, aveugle, et sourd. 
Ne fay que pour autruy importun on te nomme. 
Faisant ce que je dy, tu seras galland homme 
T'en souvienne (Dilliers) si tu veuls vivre en court. 
  

Si tu veuls seurement en court te maintenir, 
Le silence (Ronsard) te soit comme un decret. 
Qui baille à son amy la clef de son secret, 
Le fait de son amy son maistre devenir. 
Tu dois encor' (Ronsard) ce me semble, tenir 
Aveq' ton ennemy quelque moyen discret, 
Et faisant contre luy, monstrer qu'à ton regret 
Le seul devoir te fait en ces termes venir. 
Nous voyons bien souvent une longue amitié 
Se changer pour un rien en fiere inimitié, 
Et la haine en amour souvent se transformer. 
Dont (veu le temps qui court) il ne fault s'esbair. 
Ayme donques (Ronsard) comme pouvant haïr, 
Haïs donques (Ronsard) comme pouvant aymer. 
  

Amy, je t'apprendray (encores que tu sois 
Pour te donner conseil, de toymesme assez sage) 
Comme jamais tes vers ne te feront oultrage, 
Et ce qu'en tes escriptz plus eviter tu dois. 
Si de Dieu, ou du Roy tu parles quelquefois, 
Fay que tu sois prudent, et sobre en ton langage 
Le trop parler de Dieu porte souvent dommage, 
Et longues sont les mains des Princes et des Rois. 
Ne t'attache à qui peult, si sa fureur l'allume, 
Vanger d'un coup d'espee un petit traict de plume, 
Mais presse (comme on dit) ta levre avec le doy. 
Ceulx que de tes bons motz tu vois pasmer de rire, 
Si quelque oultrageux fol t'en veult faire desdire, 
Ce seront les premiers à se mocquer de toy. 
  

Cousin, parle tousjours des vices en commun, 
Et ne discours jamais d'affaires à la table, 
Mais sur tout garde toy d'estre trop veritable, 
Si en particulier tu parles de quelqu'un. 
Ne commets ton secret à la foy d'un chacun, 
Ne dy rien qui ne soit pour le moins vray-semblable 
Si tu ments, que ce soit pour chose profitable, 
Et qui ne tourne point au deshonneur d'aucun. 
Sur tout garde toy bien d'estre double en paroles, 
Et n'use sans propoz de finesses frivoles, 
Pour acquerir le bruit d'estre bon courtisan. 
L'artifice caché c'est le vray artifice 
La souris bien souvent perit par son indice, 
Et souvent par son art se trompe l'artisan. 
  

Bizet, j'aymerois mieulx faire un boeuf d'un formy, 
Ou faire d'une mousche un Indique elephant, 
Que le bon heur d'autruy par mes vers estoufant, 
Me faire d'un chacun le publiq ennemy. 
Souvent pour un bon mot on perd un bon amy, 
Et tel par ses bons motz croit (tant il est enfant) 
S'estre mis sur la teste un chapeau triomphant, 
A qui mieulx eust valu estre bien endormy. 
La louange (Bizet) est facile à chacun, 
Mais la satyre n'est un ouvrage commun 
C'est, trop plus qu'on ne pense, un oeuvre industrieux. 
Il n'est rien si fascheux qu'un brocard mal plaisant, 
Et fault bien (comme on dit) bien dire en mesdisant, 
Veu que le loüer mesme est souvent odieux. 
  

Gordes, je sçaurois bien faire un conte à la table, 
Et s'il estoit besoing, contrefaire le sourd 
J'en sçaurois bien donner, et faire à quelque lourd, 
Le vray ressembler faulx, et le faulx veritable. 
Je me sçaurois bien rendre à chacun accointable, 
Et façonner mes moeurs aux moeurs du temps qui court, 
Je sçaurois bien prester (comme on dit à la court) 
Aupres d'un grand seigneur quelque oeuvre charitable. 
Je sçaurois bien encor, pour me mettre en avant, 
Vendre de la fumee à quelque poursuivant, 
Et pour estre employé en quelque bon affaire, 
Me feindre plus ruzé cent fois que je ne suis 
Mais ne le voulant point (Gordes) je ne le puis, 
Et si ne blasme point ceulx qui le sçavent faire. 
  

Tu t'abuses (Belleau) si pour estre sçavant, 
Sçavant et vertueux, tu penses qu'on te prise 
Il fault (comme lon dit) estre homme d'entreprise, 
Si tu veulx qu'à la court on te pousse en avant. 
Ces beaux noms de vertu, ce n'est rien que du vent 
Donques, si tu es sage, embrasse la feintise, 
L'ignorance, l'envie, avec la couvoitise 
Par ces artz jusqu'au ciel on monte bien souvent. 
La science à la table est des seigneurs prisee, 
Mais en chambre (Belleau) elle sert de risee 
Garde, si tu m'en crois, d'en acquerir le bruit. 
L'homme trop vertueux desplait au populaire 
Et n'est-il pas bien fol, qui s'efforceant de plaire, 
Se mesle d'un mestier, que tout le monde fuit 
  

Souvent nous faisons tort nous mesme' à nostre ouvrage, 
Encor' que nous soyons de ceulx qui font le mieulx 
Soit par trop quelquefois contrefaire les vieux, 
Soit par trop imiter ceulx qui sont de nostre aage. 
Nous ostons bien souvent aux princes le courage 
De nous faire du bien nous rendant odieux, 
Soit pour en demandant estre trop ennuyeux, 
Soit pour trop nous loüant aux autres faire oultrage. 
Et puis nous nous plaignons de voir nostre labeur 
Veuf d'applaudissement, de grace, et de faveur, 
Et de ce que chacun à son oeuvre souhette. 
Bref, loüe qui vouldra son art, et son mestier, 
Mais cestui-là (Morel) n'est pas mauvais ouvrier, 
Lequel sans estre fol, peult estre bon poëte. 
  

Ne te fasche (Ronsard) si tu vois par la France 
Fourmiller tant d'escriptz. Ceulx qui ont merité 
D'estre advoüez pour bons de la posterité, 
Portent leurt sauf-conduit, et lettre d'asseurance. 
Tout oeuvre qui doit vivre, il a des sa naissance 
Un Demon qui le guide à l'immortalité 
Mais qui n'a rencontré telle nativité, 
Comme un fruict abortif, n'a jamais accroissance. 
Virgile eut ce Demon, et l'eut Horace encor, 
Et tous ceulx qui du temps de ce bon siecle d'or 
Estoient tenuz pour bons les autres n'ont plus vie. 
Qu'eussions-nous leurs escriptz, pour voir de nostre temps 
Ce qui aux anciens servoit de passetemps, 
Et quelz estoient les vers d'un indocte Mevie. 
  

Autant comme lon peult en un autre langage 
Une langue exprimer, autant que la nature 
Par l'art se peult monstrer, et que par la peinture 
On peult tirer au vif un naturel visage 
Autant exprimes-tu, et encor d'avantage, 
Aveques le pinceau de ta docte escriture, 
La grace, la façon le port, et la stature 
De celuy, qui d'Enee a descript le voyage. 
Ceste mesme candeur, ceste grace divine, 
Ceste mesme doulceur, et majesté Latine 
Qu'en ton Virgile on voit, c'est celle mesme encore, 
Qui Françoise se rend par ta celeste veine. 
Des-Masures sans plus a faulte d'un Mecene, 
Et d'un autre Cesar, qui ses vertuz honnore. 
  

Vous dictes (Courtisans) les Poëtes sont fouls, 
Et dictes verité mais aussi dire j'ose, 
Que telz que vous soiez, vous tenez quelque chose, 
De ceste doulce humeur qui est commune à tous. 
Mais celle-là (Messieurs) qui domine sur vous, 
En autres actions diversement s'expose 
Nous sommes fouls en rime, et vous l'estes en prose 
C'est le seul different qu'est entre vous et nous. 
Vray est que vous avez la court plus favorable, 
Mais aussi n'avez vous un renom si durable 
Vous avez plus d'honneurs, et nous moins de souci. 
Si vous riez de nous, nous faisons la pareille 
Mais cela qui se dit s'en vole par l'oreille, 
Et cela qui s'escript, ne se perd pas ainsi. 
  

Seigneur, je ne sçaurois regarder d'un bon oeil 
Ces vieux Singes de court, qui ne sçavent rien faire, 
Sinon en leur marcher les Princes contrefaire, 
Et se vestir, comme eulx, d'un pompeux appareil. 
Si leur maistre se mocque, ilz feront le pareil, 
S'il ment, ce ne sont-eulx, qui diront du contraire, 
Plustost auront-ilz veu, à fin de luy complaire, 
La Lune en plein midi, à minuict le Soleil. 
Si quelqu'un devant eulx reçoit un bon visage, 
Ilz le vont caresser, bien qu'ilz crevent de rage, 
S'il le reçoit mauvais, ils le monstrent au doy. 
Mais ce qui plus contre eulx quelquefois me despite, 
C'est quand devant le Roy, d'un visage hypocrite, 
Ilz se prennent à rire, et ne sçavent pourquoy. 
  

Je ne te prie pas de lire mes escripts, 
Mais je te prie bien qu'ayant fait bonne chere, 
Et joué toute nuict aux dez, à la premiere, 
Et au jeu que Venus t'a sur tous mieulx appris, 
Tu ne viennes icy desfacher tes esprits, 
Pour te mocquer des vers que je metz en lumiere, 
Et que de mes escripts la leçon coustumiere, 
Par faulte d'entretien, ne te serve de riz. 
Je te priray encor', quiconques tu puisse' estre, 
Qui brave de la langue, et foible de la dextre, 
De blesser mon renom te monstres tousjours prest, 
Ne mesdire de moy ou prendre patience, 
Si ce que ta bonté me preste en conscience, 
Tu te le vois par moy rendre à double interest. 
  

Si mes escripts (Ronsard) sont semez de ton loz, 
Et si le mien encor tu ne dedaignes dire, 
D'estre encloz en mes vers ton honneur ne desire, 
Et par là je ne cherche en tes vers estre encloz. 
Laissons donc je te pry laissons causer ces sotz, 
Et ces petitz gallandz, qui ne sachant que dire, 
Disent, voyant Ronsard, et Bellay s'entr'escrire, 
Que ce sont deux muletz, qui se grattent le doz. 
Noz louanges (Ronsard) ne font tort à personne 
Et quelle loy defend que l'un à l'autre en donne, 
Si les amis entre eulx des presens se font bien 
On peult comme l'argent trafiquer la louange, 
Et les louanges sont comme lettres de change, 
Dont le change et le port (Ronsard) ne couste rien. 
  

On donne les degrez au sçavant escolier, 
On donne les estatz à l'homme de justice, 
On donne au courtisan le riche benefice, 
Et au bon capitaine on donne le collier 
On donne le butin au brave avanturier, 
On donne à l'officier les droits de son office, 
On donne au serviteur le gaing de son service, 
Et au docte poëte on donne le laurier. 
Pourquoy donc fais-tu tant lamenter Calliope 
Du peu de bien qu'on fait à sa gentile troppe 
Il fault (Jodelle) il fault autre labeur choisir, 
Que celuy de la Muse, à qui veult qu'on l'avance 
Car quel loyer veuls-tu avoir de ton plaisir, 
Puis que le plaisir mesme en est la recompense 
  

Si tu m'en crois (Baïf) tu changeras Parnasse 
Au palais de Paris, Helicon au parquet, 
Ton laurier en un sac, et ta lyre au caquet 
De ceulx qui pour serrer, la main n'ont jamais lasse. 
C'est à ce mestier là, que les biens on amasse, 
Non à celuy des vers où moins y a d'acquêt, 
Qu'au mestier d'un boufon, ou celuy d'un naquet, 
Fy du plaisir (Baïf) qui sans profit se passe. 
Laissons donq, je te pry, ces babillardes Soeurs, 
Ce causer Apollon, et ces vaines doulceurs, 
Qui pour tout leur tresor n'ont que des lauriers verds. 
Au choses de profit, ou celles qui font rire, 
Les grands ont aujourdhuy les oreilles de cire, 
Mais ilz les ont de fer, pour escouter les vers. 
  

Thiard, qui as changé en plus grave escritture 
Ton doulx stile amoureux, Thiard, qui nous as fait 
D'un Petrarque un Platon, et si rien plus parfait 
Se trouve que Platon en la mesme nature 
Qui n'admire du ciel la belle architecture, 
Et de tout ce qu'on voit les causes et l'effect, 
Celuy vrayement doit estre un homme contrefait, 
Lequel n'a rien d'humain, que la seule figure. 
Contemplons donq (Thiard) ceste grand' voulte ronde, 
Puis que nous sommes faits à l'exemple du monde 
Mais ne tenons les yeux si attachez en hault, 
Que pour ne les baisser quelquefois vers la terre, 
Nous soions en danger par le hurt d'une pierre 
De nous blesser le pied, ou de prendre le sault. 
  

Par ses vers Teïens Belleau me fait aymer 
Et le vin et l'amour Baif, ta challemie 
Me fait plus qu'une royne une rustique amie, 
Et plus qu'une grand' ville un village estimer. 
Le docte Pelletier fait mes flancz emplumer, 
Pour voler jusqu'au ciel avec son Uranie 
Et par l'horrible effroy d'une estrange armonie 
Ronsard de pié en cap hardy me fait armer. 
Mais je ne sçay comment ce Demon de Jodelle 
(Demon est-il vrayment, car d'une voix mortelle 
Ne sortent point ses vers) tout soudain que je l'oy, 
M'aiguillonne, m'espoingt, m'espoüante, m'affolle, 
Et comme Apollon fait de sa prestresse folle, 
A moymesmes m'ostant, me ravit tout à soy. 
  

En-cependant (Clagny) que de mil argumens 
Variant le desseing du royal edifice, 
Tu vas renouvelant d'un hardy frontispice 
La superbe grandeur des plus vieux monumens, 
Avec d'autres compaz, et d'autres instrumens, 
Fuiant l'ambition, l'envie, et l'avarice, 
Aux Muses je bastis d'un nouvel artifice, 
Un palais magnifique à quatre appartemens. 
Les Latines auront un ouvrage Dorique 
Propre à leur gravité, les Greques un Attique 
Pour leur naifveté, les Françoises auront 
Pour leur grave doulçeur une oeuvre Ionienne, 
D'ouvrage elabouré à la Corinthienne 
Sera le corps d'hostel, où les Thusques seront. 
  

De ce Royal palais, que bastiront mes doigts, 
Si la bonté du Roy me fournit de matiere, 
Pour rendre sa grandeur et beauté plus entiere, 
Les ornemens seront de traicts et d'arcs turquois. 
Là d'ordre flanc à flanc se voyront tous noz Roys, 
Là se voyra maint Faune; et Nymphe passagere, 
Sur le portail sera la Vierge forestiere, 
Aveques son croissant, son arc, et son carquois. 
L'appartement premier Homere aura pour marque, 
Virgile le second, le troisieme Petrarque, 
Du surnom de Ronsard le quatrieme on dira. 
Chacun aura sa forme et son architecture, 
Chacun ses ornemens, sa grace et sa peincture, 
Et en chacun (Clagny) ton beau nom se lira. 
  

De vostre Dianet (de vostre nom j'apelle 
Vostre maison d'Anet) la belle architecture, 
Les marbres animez, la vivante peincture, 
Qui la font estimer des maisons la plus belle 
Les beaux lambriz dorez, la luisante chappelle, 
Les superbes dongeons, la riche couverture, 
Le jardin tapissé d'eternelle verdure, 
Et la vive fonteine à la source immortelle 
Ces ouvrages (Madame) à qui bien les contemple, 
Rapportant de l'antiq' le plus parfait exemple, 
Monstrent un artifice, et despence admirable. 
Mais ceste grand' doulceur jointe à cette haultesse, 
Et cet Astre benin joint à ceste sagesse, 
Trop plus que tout cela vous font esmerveillable. 
  

Entre tous les honneurs, dont en France est cogneu 
Ce renommé Bertran, des moindres n'est celuy 
Que luy donne la Muse, et-qu'on dise de luy, 
Que par luy un Salel soit riche devenu. 
Toy donc à qui la France a des-ja retenu 
L'un de ses plus beaux lieux, comme seul aujourdhuy 
Où les arts ont fondé leur principal appuy, 
Quant au lieu qui t'attend tu seras parvenu 
Fay que de ta grandeur ton Magny se resente, 
A fin que si Bertran de son Salel se vante, 
Tu te puisses aussi de ton Magny vanter. 
Tous deux sont Quercinois, tous deux bas de stature, 
Et ne seroient pas moins semblables d'escriture, 
Si Salel avoit sceu plus doulcement chanter. 
  

Prelat, à qui les cieulx ce bon heur ont donné 
D'estre aggreable aux Roys, Prelat dont la prudence 
Par les degrez d'honneur a mis en evidence, 
Que pour le bien publiq' Dieu t'avoit ordonné. 
Prelat, sur tous prelatz sage, et bien fortuné, 
Prelat garde des loix, et des seaulx de la France, 
Digne que sur ta foy repose l'asseurance 
D'un Roy le plus grand Roy qui fut onq couronné 
Devant que t'avoir veu j'honnorois ta sagesse, 
Ton sçavoir, ta vertu, ta grandeur, ta largesse, 
Et si rien entre nous se doit plus honnorer 
Mais ayant esprouvé ta bonté nompareille, 
Qui souvent m'a presté si doulcement l'oreille, 
Je souhaite qu'un jour je te puisse adorer. 
  

Apres s'estre basty sus les murs de Carthage 
Un sepulchre eternel, Scipion irrité 
De voir à sa vertu ingrate sa cité, 
Se banit de soymesme en un petit village. 
Tu as fait (Olivier) mais d'un plus grand courage, 
Ce que fit Scipion en son adversité, 
Laissant durant le cours de ta felicité 
La court, pour vivre à toy le rste de ton aage. 
Le bruit de Scipion maint coursaire attiroit 
Pour contempler celuy que chacun admiroit, 
Bien qu'il fust retiré en son petit Linterne. 
On te fait le semblable admirant ta vertu, 
D'avoir laissé la court, et ce monstre testu, 
Ce peuple qui ressemble à la beste de Lerne. 
  

Il ne fault point (Duthier) pour mettre en evidence 
Tant de belles vertus, qui reluisent en toy, 
Que je te rende icy l'honneur que je te doy, 
Celebrant ton sçavoir, ton sens, et ta prudence. 
Le bruit de ta vertu est tel, que l'ignorance 
Ne le peult ignorer et qui loüe le Roy, 
Il fault qu'il loüe encor' ta prudence, et ta foy 
Car ta gloire est conjointe à la gloire de France. 
Je diray seulement que depuis noz ayeux 
La France n'a point veu un plus laborieux 
En sa charge que toy, et qu'autre ne se treuve 
Plus courtois, plus humain, ne qui ait plus de soing 
De secourir l'amy à son plus grand besoing. 
J'en parle seurement, car j'en ay fait l'espreuve. 
  

Combien que ton Magny ait la plume si bonne, 
Si prendrois-je avec luy de tes vertus le soing, 
Sachant que Dieu, qui n'a de noz presens besoing, 
Demande les presens de plus d'une personne. 
Je dirois ton beau nom, qui de luy mesme sonne 
Ton bruit parmy la France, en Itale, et plus loing 
Et dirois que Henry est luymesmes tesmoing, 
Combien un Avanson avance sa couronne. 
Je dirois ta bonté, ta justice, et ta foy, 
Et mille autres vertus qui reluisent en toy, 
Dignes qu'un seul Ronsard les sacre à la Memoire 
Mais sentant le soucy qui me presse le doz, 
Indigne je me sens de toucher à ton loz, 
Sachant que Dieu ne veult qu'on prophane sa gloire. 
  

Quand je vouldray sonner de mon grand Avanson 
Les moins grandes vertus, sur ma chorde plus basse 
Je diray sa faconde, et l'honneur de sa face, 
Et qu'il est des neuf Soeurs le plus cher nourrisson. 
Quand je vouldray toucher avec un plus hault son 
Quelque plus grand' vertu, je chanteray sa grace, 
Sa bonté, sa grandeur, qui la justice embrasse, 
Mais là je ne mettray le but de ma chanson. 
Car quand plus hautement je sonneray sa gloire, 
Je diray que jamais les filles de Memoire 
Ne diront un plus sage, et vertueux que luy, 
Plus prompt à son devoir, plus fidèle à son Prince, 
Ne qui mieulx s'accommode au regne d'aujourdhuy, 
Pour servir son Seigneur en estrange province. 
  

Combien que ta vertu, (Poulin) soit entendue 
Par tout ou des François le bruit est entendu, 
Et combien que ton nom soit au large estendu 
Autant que la grand' mer est au large estendue 
Si fault il toutefois que Bellay s'esvertue, 
Aussi bien que la mer, de bruire ta vertu, 
Et qu'il sonne de toy avec' l'aerain tortu 
Ce que sonne Triton de sa trompe tortue. 
Je diray que tu es le Tiphys du Jason, 
Qui doit par ton moyen conquerir la toison, 
Je diray ta prudence, e ta vertu notoire 
Je diray ton pouvoir oui sur la mer s'estent, 
Et que les Dieux marins te favorisent tant, 
Que les terrestres Dieux sont jalouz de ta gloire. 
  

Sage De l'hospital, qui seul de nostre France 
Rabaisses aujourdhuy l'orgueil Italien, 
Et qui nous, monstres seul d'un art Horatien, 
Comme il fault chastier le vice et l'ignorance 
Si je voulois loüer ton sçavoir, ta prudence, 
Ta vertu, ta bonté, et ce qu'est vrayment tien, 
A tes perfections je n'adjousterois rien, 
Et pauvre me rendroit la trop grand' abondance. 
Et, qui pourroit, bons dieux! faire plus digne foy 
Des rares qualitez qui reluisent en toy, 
Que ceste autre Pallas, ornement de nostre aage 
Ainsi jusqu'aujourdhuy, ainsi encor' voit-on 
Estre tant renommé le maistre de Platon, 
Pour ce qu'il eut d'un Dieu la voix pour tesmoignage. 
  

Nature à vostre naistre heureusement feconde; 
Prodigue vous donna tout son plus et son mieux, 
Soit ceste grand' doulceur qui luit dedans voz yeux, 
Soit ceste majesté disertement faconde. 
Vostre rare vertu, qui n'a point de seconde, 
Et vostre esprit aelé, qui voisine les cieulx, 
Vous ont donné le lieu le plus prochain des Dieux, 
Et la plus grand' faveur du plus grand Roy du monde. 
Bref, vous avez tout seul tout ce qu'on peult avoir 
De richesse, d'honneur, de grace, et de sçavoir, 
Que voulez-vous donq plus esperer d'avantage 
Le libre jugement de la posterité, 
Qui encor' qu'ell' assigne au ciel vostre partage, 
Ne vous donnera pas ce qu'avez merité. 
  

La fortune (Prelat) nous voulant faire voir. 
Ce qu'elle peult sur nous, a choisi de nostre aage 
Celuy qui de vertu, d'esprit, et de courage 
S'estoit le mieulx armé encontre son pouvoir. 
Mais la vertu qui n'est apprise à s'esmouvoir, 
Non plus que le rocher se meut contre l'orage, 
Dontera la fortune, et contre son outrage 
De tout ce qui luy fault se sçaura bien pourvoir. 
Comme ceste vertu immuable demeure, 
Ainsi le cours du ciel se change d'heure en heure. 
Aidez vous donq (Seigneur) de vous mesme au besoing, 
Et joyeux attendez la saison plus prosperé, 
Qui vous doit ramener vostre oncle et vostre frere 
Car et d'eux et de vous le ciel a pris le soing. 
  

Ce n'est pas sans propoz qu'en vous le ciel a mis 
Tant de beautez d'esprit, et de beautez de face, 
Tant de royal honneur, et de royale grace, 
Et que plus que cela vous est encor promis. 
Ce n'est pas sans propoz que les Destins amis 
Pour rabaisser l'orgueil de l'Espagnole audace, 
Soit par droit d'alliance, ou soit par droit de race, 
Vous ont par leurs arrestz trois grans peuples soubmis. 
Ilz veulent que par vous la France, et l'Angleterre 
Changent en longue l'hereditaire guerre. 
Qui a de pere en filz si longuement duré 
Ilz veulent que par vous la belle vierge Astree 
En ce Siecle de fer reface encor' entree, 
Et qu'on revoye encor le beau Siecle doré. 
  

Muse, qui autrefois chantas la verde olive, 
Empenne tes deux flancs d'une plume nouvelle, 
Et te guindant au ciel aveques plus haute aelle, 
Vole où est d'Apollon la belle plante vive. 
Laisse (mon cher souci) la paternelle rive, 
Et portant desormais une charge plus belle, 
Adore ce hault nom, dont la gloire immortelle 
De nostre pole arctiq' à l'autre pole arrive. 
Loüe l'esprit divin, le courage indontable, 
La courtoise doulceur, la bonté charitable, 
Qui soustient la grandeur, et la gloire de France. 
Et dy, ceste Princesse et si grande et si bonne, 
Porte dessus son chef de France la couronne 
Mais dy cela si hault, qu'on l'entende à Florence. 
  

Digne filz de Henry, nostre Hercule Gaulois, 
Nostre second espoir, qui portes sus ta face 
Retraicte au naturel la maternelle grace, 
Et gravee en ton coeur la vertu de Vallois 
Cependant que le ciel, qui ja dessous tes loix 
Trois peuples a soubmis, armera ton audace 
D'une plus grand' vigueur, suy ton pere à la trace, 
Et apprens à donter l'Espagnol, et l'Anglois. 
Voicy de la vertu la penible montee, 
Qui par le seul travail veult estre surmontée 
Voilà de l'autre part le grand chemin battu, 
Où au sejour du vice on monte sans eschelle. 
Deça (Seigneur) deça, où la vertu t'appelle, 
Hercule se fit Dieu par la seule vertu. 
  

La Grecque poësie orgueilleuse se vante 
Du loz qu'à son Homere Alexandre donna, 
Et les vers que Cesar de Virgile sonna, 
La Latine aujourdhuy les chante et les rechante. 
La Françoise qui n'est tant que ces deux sçavante 
Comme qui son Homere et son Virgile n'a, 
Maintient que le Laurier qui François couronna, 
Baste seul pour la rendre à tout jamais vivante. 
Mais les vers qui l'ont mise encor' en plus hault pris, 
Sont les vostres (Madame) et ces divins escripts 
Que mourant nous laissa la Royne vostre mere. 
O poësie heureuse, et bien digne des Roys, 
De te pouvoir vanter des escripts Navarrois, 
Qui t'honnorent trop plus qu'un Virgile ou Homere! 
  

Dans l'enfer de son corps mon esprit attaché 
(Et cet enfer, Madame, a esté mon absence) 
Quatre ans et d'avantage a fait la penitence 
De tous les vieux forfaits dont il fut entaché. 
Ores graces aux Dieux, ore' il est relaché 
De ce penible enfer, et par vostre presence 
Reduit au premier poinct de sa divine essence, 
A dechargé son doz du fardeau de peché 
Ores sous la faveur de voz graces prisees, 
Il jouït du repoz des beaux champs Elysees, 
Et si n'a volunté d'en sortir jamais hors. 
Donques, de l'eau d'oubly ne l'abbreuvez Madame, 
De peur qu'en la beuvant nouveau desir l'enflamme, 
De retourner encor dans l'enfer de son corps. 
  

Non pource qu'un grand Roy ait esté vostre pere, 
Non pour vostre degré, et royale haulteur 
Chacun de vostre nom veult estre le chanteur, 
Ni pource qu'un grand Roy soit ores vostre frere. 
La nature qui est de tous commune mere, 
Vous fit naistre (Madame) aveques ce grand heur, 
Et ce qui accompagne une telle grandeur, 
Ce sont souvent des dons de fortune prospere. 
Ce qui vous fait ainsi admirer d'un chacun, 
C'est ce qui est tout vostre, et qu'avec vous commun 
N'ont tous ceulx-là qui ont couronnes sur leurs testes 
Ceste grace, et doulceur, et ce je ne sçay quoy, 
Que quand vous ne seriez fille, ni soeur de Roy, 
Si vous jugeroit-on estre ce que vous estes. 
  

Esprit royal, qui prens de lumiere eternelle 
Ta seule nourriture, et ton accroissement, 
Et qui de tes beaux raiz en nostre entendement 
Produis ce hault desir, qui au ciel nous r'appelle, 
N'apperçoy-tu combien par ta vie estincelle 
La vertu luit en moy n'as-tu point sentiment 
Par l'oeil, l'ouïr, l'odeur, le goust, l'attouchement, 
Que sans toy ne reluit chose aucune mortelle 
Au seul object divin de ton image pure 
Se meut tout mon penser, qui par la souvenance 
De ta haulte bonté tellement se r'assure, 
Que l'ame et le vouloir ont pris mesme assurance 
(Chassant tout appetit et toute vile cure) 
De retourner au lieu de leur premiere essence. 
  

Si la vertu qui est de nature immortelle, 
Comme immortelles sont les semences des cieulx, 
Ainsi qu'à noz esprits, se monstroit à noz yeux, 
Et noz sens hebetez estoient capables d'elle, 
Non ceulx-là seulement qui l'imaginent telle, 
Et ceulx ausquelz le vice est un monstre odieux, 
Mais on verroit encor les mesmes vicieux 
Epris de sa beauté, des beautez la plus belle. 
Si tant aymable donc seroit ceste vertu 
A qui la pourroit voir Vineus, t'esbahis-tu 
Si j'ay de ma Princesse au coeur l'image empreinte 
Si sa vertu j'adore, et si d'affection 
Je parle si souvent de sa perfection, 
Veu que la vertu mesme en son visage est peinte 
  

Quand d'une doulce ardeur doulcement agité 
J'userois quelquefois en loüant ma Princesse 
Des termes d'adorer, de celeste, ou deesse, 
Et ces tiltres qu'on donne à la Divinité, 
Je ne craindrois (Melin) que la posterité 
Appellast pour cela ma Muse flateresse 
Mais en louant ainsi sa royale haultesse, 
Je craindrois d'offenser sa grande humilité. 
L'antique vanité aveques telz honneurs 
Souloit idolatrer les Princes et Seigneurs 
Mais le Chrestien qui met ces termes en usage, 
Il n'est pas pour cela idolatre ou flateur, 
Car en donnant de tout la gloire au Createur, 
Il loüe l'ouvrier mesme, en loüant son ouvrage. 
  

Voyant l'ambition, l'envie, et l'avarice, 
La rancune, l'orgueil, le desir aveuglé, 
Dont cet aage de fer de vices tout rouglé 
A violé l'honneur de l'antique justice 
Voyant d'une autre part la fraude, la malice, 
Le procez immortel, le droit mal conseillé 
Et voyant au milieu du vice dereiglé 
Ceste royale fleur, qui ne tient rien du vice, 
Il me semble (Dorat) voir au ciel revolez 
Des antiques vertuz les escadrons aelez 
N'ayans rien delaissé de leur saison doree 
Pour reduire le monde à son premier printemps, 
Fors ceste Marguerite, honneur de nostre temps, 
Qui comme l'esperance, est seule demeuree. 
  

De quelque autre subject, que j'escrive, Jodelle, 
Je sens mon coeur transi d'une morne froideur, 
Et ne sens plus en moy ceste divine ardeur, 
Qui t'enflamme l'esprit de sa vive estincelle. 
Seulement quand je veulx toucher le loz de celle 
Qui est de nostre siecle et la perle, et la fleur, 
Je sens revivre en moy ceste antique chaleur, 
Et mon esprit lassé prendre force nouvelle. 
Bref, je suis tout changé, et si ne sçay comment, 
Comme on voit se changer la vierge en un moment, 
A l'approcher du Dieu qui telle la fait estre. 
D'où vient cela, Jodelle il vient, comme je croy, 
Du subject, qui produict naïvement en moy 
Ce que par art contraint les autres y font naistre. 
  

Ronsard, j'ay veu l'orgueil des Colosses antiques, 
Les theatres en rond ouvers de tous costez, 
Les columnes, les arcz, les haults temples voultez, 
Et les sommets pointus des carrez obelisques. 
J'ay veu des Empereurs les grands thermes publiques, 
J'ay veu leurs monuments que le temps a dontez, 
J'ay veu leurs beaux palais que l'herbe a surmontez 
Et des vieux murs Romains les pouldreuses reliques. 
Bref, j'ay veu tout cela que Rome a de nouveau, 
De rare, d'excellent, de superbe, et de beau, 
Mais je n'y ay point veu encores si grand' chose 
Que ceste Marguerite, où semble que les cieux 
Pour effacer l'honneur de tous les siecles vieux 
De leurs plus beaux presens ont l'excellence enclose. 
  

Je ne suis pas de ceulx qui robent la louange, 
Fraudant indignement les hommes de valeur, 
Ou qui changeant la noire à la blanche couleur 
Sçavent, comme lon dit, faire d'un diable un ange. 
Je ne fay point valoir, comme un tresor estrange, 
Ce que vantent si hault noz marcadants d'honneur, 
Et si ne cherche point que quelque grand seigneur 
Me baille pour des vers des biens en contr'eschange. 
Ce que je quiers (Gournay) de ceste soeur de Roy, 
Que j'honnore, revere, admire comme toy, 
C'est que de la loüer sa bonté me dispense, 
Puis qu'elle est de mes vers le plus loüable object 
Car en loüant (Gournay) si louable subject, 
Le loz que je m'acquiers, m'est trop grand' recompense. 
  

Morel, quand quelquefois je perds le temps à lire 
Ce que font aujourdhuy noz trafiqueurs d'honneurs, 
Je ry de voir ainsi desguiser ces Seigneurs, 
Desquelz (comme lon dit) ilz font comme de cire. 
Et qui pourroit, bons dieux! se contenir de rire 
Voyant un corbeau peint de diverses couleurs, 
Un pourceau couronné de roses et de fleurs, 
Ou le pourtrait d'un asne accordant une lyre 
La loüange, à qui n'a rien de loüable en soy, 
Ne sert que de le faire à tous monstrer au doy, 
Mais elle est le loyer de cil qui la merite. 
C'est ce qui fait (Morel) que si mal voluntiers 
Je diz ceulx dont le nom fait rougir les papiers, 
Et que j'ay si frequent celuy de Marguerite. 
  

Celuy qui de plus près attaint la Deité, 
Et qui au ciel (Bouju) vole de plus haulte aelle, 
C'est celuy qui suivant la vertu immortelle 
Se sent moins du fardeau de nostre humanité. 
Celuy qui n'a des Dieux si grand felicité, 
L'admire toutefois comme une chose belle, 
Honnore ceulx qui l'ont, se monstre amoureux d'elle, 
Il a le second ranc, ce semble, merité. 
Comme au premier je tends d'aelle trop foible et basse, 
Ainsi je pense avoir au second quelque place 
Et comment puis-je mieulx le second meriter, 
Qu'en louant ceste fleur, dont le vol admirable 
Pour gaigner du premier le lieu plus honnoràble, 
Ne laisse rien icy qui la puisse imiter 
  

Quand ceste belle fleur premirement je vy; 
Qui nostre aage de fer de ses vertuz redore, 
Bien que sa grand' valeur je ne cogneusse encore, 
Si fus-je en la voyant de merveille ravy. 
Depuis ayant le cours de Fortune suivy 
Où le Tybre tortu de jaune se colore, 
Et voyant ces grands dieux que l'ignorance adore, 
Ignorans, vicieux, et meschans à l'envy 
Alors (Forget) alors ceste erreur ancienne 
Qui n'avoit bien cogneu ta Princesse et la mienne, 
La venant à revoir, se dessilla les yeux 
Alors je m'apperçeu qu'ignorant son merite 
J'avois, sans la cognoistre, admiré Marguerite, 
Comme, sans les cognoistre, on admire les cieux. 
  

La jeunesse (Du-val) jadis me fit escrire 
De cet aveugle archer, qui nous aveugle ainsi 
Puis fasché de l'Amour, et de sa mere aussi, 
Les louanges des Roys j'accorday sur ma lyre. 
Ores je ne veulx plus telz arguments eslire, 
Ains je veulx, comme toy, poingt d'un plus hault souci, 
Chanter de ce grand Roy, dont le grave sourci 
Fait trembler le celeste, et l'infernal empire. 
Je veulx chanter de Dieu. Mais pour bien le chanter, 
Il fault d'un avant-jeu ses louanges tenter, 
Loüant, non la beauté de ceste masse ronde, 
Mais cete fleur, qui tient encor' un plus beau lieu 
Car comme elle est (Du-val) moins parfaitte que Dieu, 
Aussi l'est elle plus que le reste du monde. 
  

Bucanan, qui d'un vers aux plus vieux comparable 
Le surnom de Sauvage ostes à l'Ecossois, 
Si j'avois Apollon facile en mon François, 
Comme en ton Grec tu l'as, et Latin favorable, 
Je ne ferois monter, spectacle miserable, 
Dessus un echafault les miseres des Roys, 
Mais je rendrois par tout d'une plus doulce voix 
Le nom de Marguerite aux peuples admirable 
Je dirois ses vertuz, et dirois que les cieux 
L'ayant fait naistre icy d'un temps si vicieux 
Pour estre l'ornement, et la fleur de son aage, 
N'ont moins en cet endroit demonstré leur sçavoir, 
Leur pouvoir, leur vertu, que les Muses d'avoir 
Fait naistre un Bucanan de l'Ecosse sauvage. 
  

Paschal, je ne veulx point Juppiter assommer, 
Ny, comme fit, Vulcan, luy rompre la cervelle, 
Pour en tirer dehors une Pallas nouvelle, 
Puis qu'on veult de ce nom ma Princesse nommer. 
D'un effroyable armet je ne la veulx armer, 
Ny de ce que du nom d'une chevre on appelle, 
Et moins pour avoir veu sa Gorgonne cruelle, 
Veulx-je nouveaux cailloux les hommes transformer. 
Je ne veulx deguiser ma simple poësie 
Sous le masque emprunté d'une fable moisie, 
Ny souiller un beau nom de monstres tant hideux 
Mais suivant, comme toy, la veritable histoire, 
D'un vers non fabuleux je veulx chanter sa gloire 
A nous, à nos enfans, et ceulx qui naistront d'eulx. 
  

Cependant (Pelletier) que dessus ton Euclide 
Tu montres ce qu'en vain ont tant cherché les vieux, 
Et qu'en despit du vice, et du siecle envieux 
Tu te guindes au ciel comme un second Alcide 
L'amour de la vertu, ma seule et seure guide, 
Comme un cygne nouveau me conduit vers les cieux, 
Où en despit d'envie, et du temps vicieux, 
Je rempliz d'un beau nom ce grand espace vide. 
Je voulois comme toy les vers abandonner, 
Pour à plus hault labeur plus sage m'addonner 
Mais puis que la vertu à la loüer m'appelle, 
Je veulx de la vertu les honneurs raconter 
Aveques la vertu je veulx au ciel monter. 
Pourrois-je au ciel monter aveques plus haulte aelle 
  
 
Dessous ce grand François, dont le bel astre luit 
Au plus beau lieu du ciel, la France fut enceincte 
Des lettres et des arts, et d'une troppe saincte 
Que depuis sous Henry feconde elle a produict 
Mais elle n'eut plus-tost fait monstre d'un tel fruict, 
Et plus-tost ce beau part n'eut la lumiere atteincte, 
Que je ne sçay comment sa clairte fut esteincte 
Et vid en mesme temps et son jour et sa nuict. 
Helicon est tary, Parnasse est une plaine, 
Les lauriers sont seichez, et France autrefois pleine 
De l'esprit d'Apollon, ne l'est plus que de Mars. 
Phoebus s'en fuit de nous, et l'antique ignorance 
Sous la faveur de Mars retourne encore en France, 
Si Pallas ne defend les lettres et les arts 
  

Sire, celuy qui est, a formé toute essence 
De ce qui n'estoit rien. C'est l'oeuvre du Seigneur 
Aussi tout honneur doit flechir à son honneur, 
Et tout autre pouvoir ceder à sa puissance. 
On voit beaucoup de Roys, qui sont grands d'apparence, 
Mais nul, tant soit il grand, n'aura jamais tant d'heur 
De pouvoir à la vostre egaler sa grandeur 
Car rien n'est apres Dieu si grand qu'un Roy de France. 
Puis donc que Dieu peult tout, et ne se trouve lieu 
Lequel ne soit encloz sous le pouvoir de Dieu, 
Vous, de qui la grandeur de Dieu seul est enclose, 
Elargissez encor sur moy vostre pouvoir, 
Sur moy, qui ne suis rien à fin de faire voir, 
Que de rien; un grand Roy peult faire quelque chose. 