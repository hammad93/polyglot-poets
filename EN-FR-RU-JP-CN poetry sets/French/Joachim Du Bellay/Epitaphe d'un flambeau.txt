Passant, ce malheureux tumbeau 
Couve les cendres d'un Flambeau 
Nagueres pire que la flamme 
Que songea la Troienne Dame, 
Qui en effroyables abbois 
Finit sa miserable voix. 
Pire que la torche ennemie, 
Qui dessus la ville endormie 
Au milieu du choeur Orgien, 
Trahissoit le mur Phrygien. 
Pire que la lampe homicide 
De celuy qui dedans Elide 
Gallopant sur un pont d'airain 
Contrefaisoit le Souverain. 
Flambeau dont la flamme animee 
Avoit toute France allumee, 
Flambeau, ce croy-je, qui eust or 
Embrazé tout le monde encor', 
Si le ciel d'un soudain orage 
N'eust esteinct l'ardeur de sa rage, 
L'abysmant au centre odieux, 
Avec les ennemis des Dieux 
Où ceste malheureuse torche, 
Des Fureurs la plus fine emorche, 
Sert encor de flambeau qui lui 
Es mains des filles de la Nuict. 
Flambeau plus noir que ceulx qu'on porte 
Autour d'une charrongne morte 
Flambeau sorcier, flambeau fatal, 
Pire que le tison natal 
De Meleagre, et pire encores 
Que le feu violeur, qui ores 
Sacrilegement furieux 
Saccage les temples des Dieux, 
Or'attize au foyer des villes 
Le brazier des guerres civiles. 
Flambeau pire que tous ceulx-là, 
Dont le Picard void ça et là, 
Darder les flammes enragees 
Sur ses bourgades saccagees. 
Flambeau puant, flambeau fumeux, 
Flambeau petillant, et gommeux, 
Flambeau oingt de poix, et de soulphre 
Emprunté du stygieux goulphre. 
Flambeau secret, flambeau mutin, 
Flambeau plus ardent au butin, 
Qu'une fiere et cruelle armee 
Au sac d'une ville enflammee. 
Flambeau du soulphre plus amy 
Que le feu forcenant parmy 
La poictrine sicilienne, 
Ou la poussière Thracienne 
Ny que le traict Olympien, 
Dont le marteau Cyclopien 
Arme la punissante dextre 
A lancer les fouldres addextre 
Ny que le boulet furieux, 
Dont l'Aleman industrieux 
Par son canon espovantable 
Rendit le tonnerre imitable 
Flambeau pire que le brandon 
De la mere de Cupidon, 
Flambeau, peur des chastes familles, 
Flambeau, peste des jeunes filles, 
Plus furieux que cestuy-là 
Qui la soeur de Caune brula, 
Ny que l'ardeur impétueuse 
Qui rendit Myrrhe incestueuse, 
Ny que le feu demesuré, 
Qui d'un desir denaturé 
Conceut en la Royne de Crete 
Du taureau l'amour indiscrete. 
Ce Flambeau, quand plus il ventoit, 
D'autant plus sa force augmentoit, 
Voyre fut de telle nature, 
Qu'en l'onde il eust pris nourriture, 
Tellement il estoit armé 
D'un feu fatalement charmé. 
Sa fureur pour un temps cachee 
Sembloit quelque peu relaschee, 
Mais depuis que d'un nouveau feu 
A dextre esclairer on a veu 
Juppiter dardant ses tempestes 
Sur tant de miserables testes, 
Ce Flambeau demy languissant 
S'estoit faict plus fort et puissant 
Flambeau, dont les mortes flammesches 
Maintenant allument les mesches 
Qui esclairent au noir séjour, 
Où jamais n'esclaire le jour. 
Va donques Flambeau de Furie, 
Va exercer ta seigneurie 
Au plus creux du goulphre beant 
Sur quelque fouldroyé géant, 
Puis que jadis d'un tel college 
Tu feus le Flambeau sacrilege. 
Flambeau des enfers envoyé, 
Flambeau par les cieulx fouldroyé, 
Ores ta flamme est inutile 
Mais quiconques fut le Perile 
Qui t'alluma dedans Paris, 
Il eut faulte d'un Phalaris. 