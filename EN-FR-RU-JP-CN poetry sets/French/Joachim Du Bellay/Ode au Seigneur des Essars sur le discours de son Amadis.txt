Celuy qui vid le premier 
Avec' sa torche etherée 
L'embrassement coutumier 
De Mars et de Cytherée, 
Ce fut le tout-voyant Dieu, 
Celuy qui tient le milieu 
Du choeur Hypocrenien, 
Dieu par qui fut revelée 
Cette amour long temps celée 
Au Feuvre Junonien. 
Ce Feuvre couvert alors 
De sueur et de poudriere 
Doroit ung harnoys de cors 
A la sçavante Guerriere 
Ouvrage laborieux, 
Où l'ouvrier industrieux 
Avoit feinct subtilement 
Les sciences, et les armes, 
Que sa soeur docte aux alarmes 
Favorize egalement. 
Mais la honte, et le desdain, 
Qui luy domtent le courage, 
Luy font oublier soudain 
Cet ingenieux ouvrage. 
Lors de ses plus fins outilz 
Il forge les nez subtilz 
Attachez à clouds d'aymant, 
Dont la mesme Jalouzie, 
Si on croit la poëzie, 
Lia l'ung et l'autre amant. 
Ayant dressé ses appaz, 
Il sort de son domicile, 
Tournant feintement ses paz 
Aux fournaizes de Secile 
Où les braz acoustumez 
Des Cyclopes enfumez 
Coup sur coup vont martelant, 
D'une tenaille mordente 
Retournant la masse ardente 
Du tonnerre etincelant. 
Là ce vieillart Lemnien 
Feint d'aller à l'heure, à l'heure, 
Pour donner au Thracien 
L'oportunité meilleure 
Puis avecques ung long tour 
Celant son traistre retour 
Pour surprendre l'estranger, 
Ce sot jaloux delibere 
Par ung plus grand vitupere 
Sa grande honte vanger. 
A peine ce Dieu boyteux 
Avoit la porte passée, 
Et jà l'amant convoyteux 
Tenoit sa dame embrassée 
Et pressant l'ivoyre blanc, 
Or' la cuysse, ores le flanc, 
Or' l'estomac luy serroit, 
Cueillant à levres desclozes 
L'ame, qui parmy les rozes 
Entre deux langues erroit. 
Jà-jà le feu ravissant 
Des doulces flammes cruëlles 
D'ung long soupir languissant 
Humoit leurs tiedes moëlles 
Et voicy de toutes pars 
Mile petiz neuds espars, 
Dont les deux amans lacez 
Plus fort s'estraignent et lient, 
Que les vignes ne se plient 
Sur les ormes embrassez. 
Pres du lict, qui gemissoit, 
Tesmoing d'ung si doulx martyre, 
Le jaloux se tappissoit, 
Mordant ses deux levres, d'ire. 
Puis courant deçà delà, 
En sa chambre il appella 
Toute la trouppe des Dieux, 
Et palissant de colere 
Leur montra cet adultere, 
Joyeuse fable des cieux. 
Mars paizible à cete fois, 
Fronçant le hault de sa face, 
Remachoit à base vois 
Je ne sçay quelle menace. 
Venus d'ung regard piteux 
Tenoit en bas l'oeil honteux, 
Et de ses beaux doigts poliz 
En vain mignardant sa force, 
Çà et là cacher s'efforce 
Et les rozes, et les lyz. 
Celuy qui a veu le tour 
De l'yraigne mesnagere, 
Filant ses rez à l'entour 
De la mouche passagere, 
Il a veu Mars et Venus 
Enchainez à membres nuds, 
Et Vulcain guignant au près 
De son embusche yraigneuze, 
Qui la couple vergongneuze 
Alloit serrant de si pres. 
Alors les plus renfrongnez 
De la bande Olympienne 
Soudain s'en sont eslongnez 
D'une ire Saturnienne. 
Mais quelqu'ung des moins facheux 
Voyant ces folastres jeux, 
Se sent chatouiller le coeur, 
Et en souriant desire 
D'apprester ainsi à rire 
A l'injurieux moqueur. 
Celuy qui chanta jadis 
En sa langue Castillane 
Les proesses d'Amadis 
Et les beautez d'Oriane, 
Par les siecles envieux 
D'ung sommeil oblivieux 
Jà s'en alloit obscurci, 
Quand une plume gentile 
De cete fable subtile 
Nous a l'obscur eclerci. 
C'est le Phebus des Essars, 
Lumiere Parizienne, 
Qui nous montre le dieu Mars 
Joint avec' la Cyprienne 
Chantant sous plaisant discours 
Les armes et les amours 
D'ung stile aussi violant, 
Lors qu'il tonne les alarmes, 
Comme aux amoureuses larmes 
Il est doulcement coulant. 
Si de ce brave suject 
On goute bien l'artifice 
On y verra le project 
De maint royal edifice 
Qui tesmoigne le grand heur 
De la Françoise grandeur. 
Là, se peut encores voir 
Maint siege, mainte entreprise, 
Ou celuy qui en devise 
Jadis a faict son devoir. 
Là, se voit du grand François 
La foy constante, et loyale, 
Ses faictz, sa grandeur, ançois 
Sa posterité royale 
Dont l'ung, qui tient en sa main 
L'heur du monarque Romain, 
De la France est gouverneur, 
L'autre, tesmoing de sa race, 
Porte escrit dessus sa face 
Des Princesses tout l'honneur. 
Là, ce gentil artizan 
Nous montre au vif quel doit estre 
Le prince, le courtizan, 
Le sertiteur et le maistre 
Combien d'ung fort bataillant 
Peut le courage vaillant 
Quel est ou l'heur, ou malheur 
D'une entreprise amoureuse, 
Et la chanse malheureuse 
D'ung injuste querelleur. 
Qui du cygne Dorien 
Le vol immiter desire, 
D'ung ozer Icarien 
Se joint des ailes de cire. 
Et celuy se geynne en vain 
Après ce doulx ecrivain, 
Qui s'efforce d'egaler 
(Soit que les armes il vante, 
Soit que les amours il chante) 
Le sucre de son parler. 
Vous, que les Dieux ont esleuz 
Pour combatre l'ignorance, 
Et dont les escriz sont leuz 
Des voisins de nostre France, 
Donnez à cetuy l'honneur, 
Qui les faict par son bonheur 
De nostre langue apprentiz 
Langue, qui estoit bornée 
Du Rhin, et du Pyrenée, 
Des Alpes, et de Thetis. 
Peut estre aussi que les ans 
Apres ung long et long âge 
Par estrangers courtizans 
Brouilleront nostre langage 
Adonques la purité 
De sa doulce gravité 
Se pourra trouver icy. 
Du Grec la veine feconde 
Et la Romaine faconde 
Revivent encor' ainsi. 
Quel esprit tant sourcilleux 
Contemplant la Thebaïde, 
Ou le discours merveilleux 
De l'immortelle Eneïde, 
Se plaint que de ces autheurs 
Les poëmes sont menteurs 
Ainsi l'Aveugle divin 
Nous faict voir sous feint ouvrage 
D'ung guerrier le fort courage 
Et l'esprit d'ung homme fin. 
Des poëtiques espris 
L'utile et doulce escriture 
Comprent ce qui est compris 
Au ciel et en la nature. 
Les Roys sont les argumens 
De leurs divins monumens 
Et si nous montrent encor' 
Le beau, l'honneste, l'utile, 
Avec' ung plus docte stile 
Que Chrysipe ne Crantor. 
Mais je souhaite souvent 
D'estre banny jusqu'au More, 
Ou que la fureur du vent 
Me pousse jusq'à l'Aurore 
Quand j'oy bruyre quelque fois 
Du peuple l'indocte vois, 
Ou quand j'escoute les criz 
De ces pourceaux d'Epicure, 
Qui en despit de Mercure 
Grongnent aux doctes escriz. 
L'ung plaint la contagion 
De la jeunesse abuzée 
L'autre, la religion 
Par noms payens deguizée. 
Cetui-cy fort elegant 
Va ung songer alligant 
Cetuy-là trop rigoreux 
Approuve l'edict d'Auguste, 
Et le bannissement juste 
De l'Artizan amoureux. 
Vous les diriez, tant ilz sont 
D'une hayneuze nature, 
Qu'avecques Tymon ilz ont 
Jadis pris leur nourriture. 
Caton semble dissolu 
A cetuy là, qui a leu 
Dessus leur front Curien 
Du reste, je m'en raporte 
Au tesmoignage que porte 
Leur ventre Epicurien. 
Puis ces graves enseigneurs 
D'une effrontée assurance 
Se prennent aux grands Seigneurs, 
Les accusant d'ignorance. 
Mesmes leurs cler-voyans yeux 
Se monstrent tant curieux, 
Que d'abaisser leurs edictz 
Jusq'aux simples damoizelles, 
Et aux cabinetz de celles 
Qui lizent nostre Amadis. 
Si le Harpeur ancien, 
Qui perdit deux fois sa femme, 
Corrumpit l'air Thracien 
D'une furieuse flamme 
Pourtant nous n'avons appris 
D'avoir l'amour à mespris 
Dont la saincte ardeur nous poingt, 
Non celle desnaturée 
Qui de Venus ceincturée 
Les lois ne recongnoist point. 
Mais pourquoy se sent blessé 
Par nostre façon d'escrire 
Celuy qui a tout laissé 
Fors son vice de mesdire 
Lequel pour se deffacher, 
Voulant (ce semble) attacher 
Or' cetuy, ores celuy, 
Par ne sçay queles sornettes 
Faict ung present de sonnettes 
A qui moins est fol que luy. 
Si est ce, que le japper 
De telz indoctes volumes 
N'a le pouvoir de coupper 
L'aile aux bien-volantes plumes 
Qui sous ung argument feint 
Nous ont si vivement peint 
Toutes noz affections, 
L'honneur, la vertu, le vice, 
La paix, la guerre, et l'office 
Des humaines actions. 
Or entre les mieux appris 
Le choeur des Muses ordonne 
Qu'à Herberay soit le pris 
De la plus riche couronne 
Pour avoir si proprement 
De son propre acoutrement 
Orné l'Achille Gaulloys, 
Dont la douceur allechante 
Donne à celuy qui le chante 
Le nom d'Homere François. 
Si j'avoy' l'archet divin 
De la harpe Ronsardine, 
Le bas fredon Angevin 
Diroit la gloire Essardine 
Neantmoins tel que je suis, 
Je la diray, si je puis, 
Non icy tant seulement, 
Mais en cent papiers encore, 
Afin que son bruit decore 
Le mien eternellement. 