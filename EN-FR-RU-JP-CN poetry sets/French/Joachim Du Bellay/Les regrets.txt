Conseiller du Roy en son privé conseil 
Si je n'ay plus la faveur de la Muse, 
Et si mes vers se trouvent imparfaits, 
Le lieu, le temps, l'aage où je les ay faits, 
Et mes ennuis leur serviront d'excuse. 
J'estois à Rome au milieu de la guerre, 
Sortant desja de l'aage plus dispos, 
A mes travaulx cherchant quelque repos, 
Non pour louange ou pour faveur acquerre. 
Ainsi voit-on celuy qui sur la plaine 
Picque le boeuf, ou travaille au rampart, 
Se resjouir, et d'un vers fait sans art 
S'esvertuer au travail de sa peine. 
Celuy aussi qui dessus la galere 
Fait escumer les flots à l'environ, 
Ses tristes chants accorde à l'aviron, 
Pour esprouver la rame plus legere. 
On dit qu'Achille en remaschant son ire 
De tels plaisirs souloit s'entretenir, 
Pour addoulcir le triste souvenir 
De sa maistresse, aux fredons de sa lyre. 
Ainsi flattoit le regret de la sienne 
Perdue helas pour la seconde fois, 
Cil qui jadis aux rochers et aux bois 
Faisoit ouir sa harpe Thracienne. 
La Muse ainsi me fait sur ce rivage, 
Où je languis banny de ma maison, 
Passer l'ennuy de la triste saison, 
Seule compagne à mon si long voyage. 
La Muse seule au milieu des alarmes 
Est asseuree, et ne pallist de peur, 
La Muse seule au milieu du labeur 
Flatte la peine, et desseiche les larmes. 
D'elle je tiens le repos et la vie, 
D'elle j'apprens à n'estre ambitieux, 
D'elle je tiens les saincts presens des Dieux, 
Et le mespris de fortune, et d'envie. 
Aussi sçait-elle, aiant dès mon enfance 
Tousjours guidé le cours de mon plaisir, 
Que le devoir, non l'avare desir, 
Si longuement me tient loing de la France. 
Je voudrois bien (car pour suivre la Muse 
J'ay sur mon doz chargé la pauvreté) 
Ne m'estre au trac des neuf soeurs arresté, 
Pour aller veoir la source de Meduse. 
Mais que feray-je à fin d'eschapper d'elles 
Leur chant flatteur a trompé mes esprits, 
Et les appaz aux quels elles m'ont pris, 
D'un doulx lien ont englué mes aelles. 
Non autrement que d'une doulce force 
D'Ulysse estoient les compagnons liez, 
Et sans penser aux travaulx oubliez 
Aymoient le fruict qui leur servoit d'amorce. 
Celuy qui a de l'amoureux breuvage 
Gousté mal sain le poison doulx-amer, 
Cognoit son mal, et contraint de l'aymer 
Suit le lien qui le tient en servage. 
Pour ce me plaist la doulce poësie, 
Et le doulx traict par qui je fus blessé 
Dès le berceau la Muse m'a laissé 
Cest aiguillon dedans la fantaisie. 
Je suis content qu'on appelle folie 
De noz esprits la saincte deité, 
Mais ce n'est pas sans quelque utilité, 
Que telle erreur si doulcement nous lie. 
Elle esblouit les yeulx de la pensee 
Pour quelque fois ne veoir nostre malheur, 
Et d'un doulx charme enchante la douleur 
Dont nuict et jour nostre ame est offensee. 
Ainsi encor' la vineuse prestresse, 
Qui de ses criz Ide va remplissant, 
Ne sent le coup du thyrse la blessant, 
Et je ne sents le malheur qui me presse. 
Quelqu'un dira, de quoy servent ces plainctes 
Comme de l'arbre on voit naistre le fruict, 
Ainsi les fruicts que la douleur produict, 
Sont les souspirs et les larmes non feinctes. 
De quelque mal un chacun se lamente, 
Mais les moiens de plaindre sont divers 
J'ay, quant à moy, choisi celuy des vers 
Pour desaigrir l'ennuy qui me tormente. 
Et c'est pourquoy d'une doulce satyre 
Entremeslant les espines aux fleurs, 
Pour ne fascher le monde de mes pleurs, 
J'appreste icy le plus souvent à rire. 
Or si mes vers meritent qu'on les loüe, 
Ou qu'on les blasme, à vous seul entre tous 
Je m'en rapporte icy, car c'est à vous, 
A vous Seigneur, à qui seul je les voüe 
Comme celuy qui avec la sagesse 
Avez conjoint le droit et l'aequité, 
Et qui portez de toute antiquité 
Joint à vertu le tiltre de noblesse. 
Ne desdaignant comme estoit la coustume, 
Le long habit, lequel vous honnorez, 
Comme celuy qui sage n'ignorez 
De combien sert le conseil et la plume. 
Ce fut pourquoy ce sage et vaillant Prince, 
Vous honnorant du nom d'Ambassadeur, 
Sur vostre doz deschargea sa grandeur, 
Pour la porter en estrange province. 
Recompensant d'un estat honnorable 
Vostre service, et tesmoignant assez 
Par le loyer de voz travaulx passez 
Combien luy est tel service aggreable. 
Qu'autant vous soit aggreable mon livre 
Que de bon cueur je le vous offre icy 
Du mesdisant j'auray peu de soucy, 
Et seray seur à tout jamais de vivre. 