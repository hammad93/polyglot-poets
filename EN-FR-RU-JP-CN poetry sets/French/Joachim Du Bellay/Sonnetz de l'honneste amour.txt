Comme en l'object d'une vaine peincture 
Je repaissoy' plus l'esprit que le coeur, 
A contempler du celeste vainqueur 
La non encor' bien comprise nature, 
Je projetoy' sou' feincte couverture 
Les premiers traicts de sa doulce rigueur, 
Mieux figurant le mort de sa vigueur 
Qu'imaginant le vif de sa poincture 
Quand les saincts voeuz de mon humble vouloir 
Ne feurent mis du tout en nonchaloir 
Au Paradis du Dieu de ma victoire, 
Où de sa main ce divin guerdonneur 
M'a consacré prestre de son Honneur, 
Pour y chanter les hymnes de sa gloire. 

Ce ne sont pas ces beaux cheveux dorez, 
Ny ce beau front, qui l'honneur mesme honnore, 
Ce ne sont pas les deux archets encore' 
De ces beaux yeux de cent yeux adorez 
Ce ne sont pas les deux brins colorez 
De ce coral, ces levres que j'adore, 
Ce n'est ce teinct emprunté de l'Aurore, 
Ny autre object des coeurs enamourez 
Ce ne sont pas ny ces lyz, ny ces rozes, 
Ny ces deux rancz de perles si bien closes, 
C'est cet esprit, rare present des cieux, 
Dont la beauté de cent graces pourvëue 
Perce mon ame, et mon coeur, et mes yeux 
Par les rayons de sa poignante vëue. 

Je ne me plaing' de mes yeux trop expers, 
Ny de mon coeur trop leger à les croyre, 
Puis qu'en servant à si haulte victoire 
Ma liberté si franchement je pers. 
Amour, qui void tous mes secrez ouvers, 
Me faict penser au grand heur de ma gloire, 
Lors que je peins au tableau de Memoire 
Vostre beauté, le seul beau de mes vers. 
Mais si ce beau ung fol dezir m'apporte, 
Vostre vertu plus que la beauté, forte, 
Le coupe au pié et veult qu'un plus grand bien 
Prenne en mon coeur une accroissance pleine 
Ou autrement, que je n'attende rien 
De mon amour, fors l'amour de la peine. 

Une froydeur secretement brulante 
Brule mon corps, mon esprit, ma raizon, 
Comme la poix anime le tyzon 
Par une ardeur lentement violente. 
Mon coeur tiré d'une force allechante 
Dessou' le joug d'une franche prizon, 
Boit à longs traicts l'aigre-doulce poyzon, 
Qui tous mes sens heureusement enchante. 
Le premier feu de mon moindre plaizir 
Faict halleter mon alteré dezir 
Puis de noz coeurs la celeste Androgyne 
Plus sainctement vous oblige ma foy 
Car j'ayme tant cela que j'ymagine, 
Que ne puis aymer ce que je voy. 

Ce Paradis, qui souspire le bâsme, 
D'une angelique et saincte gravité 
M'ouvre le ryz, mais bien le Deïté, 
Où mon esprit divinement se pâsme. 
Ces deux soleilz, deux flambeaux de mon âme, 
Pour me rejoindre à la Divinité, 
Perçent l'obscur de mon humanité 
Par les rayons de leur jumelle flâme. 
O cent fois donq et cent fois bienheureux 
L'heureux aspect de mon Astre amoureux! 
Puis que le ciel voulut à ma naissance 
Du plus divin de mes affections 
Par l'allambic de voz perfections 
Tirer d'Amour une cinquiesme essence. 

Quand je suis près de la flamme divine, 
Où le flambeau d'Amour est allumé, 
Mon sainct dezir sainctement emplumé 
Jusq'au tiers ciel d'un prin-vol m'achemine. 
Mes sens ravyz d'une doulce rapine 
Laissent leur corps de grand ayze pasmé, 
Comme le Sainct des douze mieux aymé, 
Qui repoza sur la saincte poitrine. 
Ainsi l'esprit dedaignant nostre jour 
Court, fuyt, et vole en son propre sejour 
Jusques à tant que sa divine dextre 
Haulse la bride au folastre dezir 
Du serviteur, qui pres de son plaizir 
Sent quelquefois l'absence de son maistre. 

Le Dieu bandé a desbandé mes yeux, 
Pour contempler celle beauté cachée 
Qui ne se peut, tant soit bien recherchée, 
Representer en ung coeur vicieux. 
De son autre arc doucement furieux 
La poincte d'or justement descochée 
Au seul endroict de mon coeur s'est fichée, 
Qui rend l'esprit du corps victorieux. 
Le seul dezir des beautez immortelles 
Guynde mon vol sur ses divines ailes 
Au plus parfaict de la perfection. 
Car le flambeau, qui sainctement enflamme. 
Le sainct brazier de mon affection, 
Ne darde en bas les saints traiz de sa flamme. 

Non autrement que la Prestresse folle, 
En grommelant d'une effroyable horreur, 
Secoüe en vain l'indomtable fureur 
Du Cynthien, qui brusquement l'afolle 
Mon estomac gros de ce Dieu qui vole, 
Espoüanté d'une aveugle terreur 
Se faict rebelle à la divine erreur, 
Qui brouille ainsi mon sens et ma parole. 
Mais c'est en vain car le Dieu, qui m'estrainct, 
De plus en plus m'eguillonne et contrainct 
De le chanter, quoy que mon coeur en gronde. 
Chantez le donq, chantez mieux que devant, 
O vous mes vers! qui volez par le monde, 
Comme fueillars esparpillez du vent. 

L'aveugle Enfant, le premier né des Dieux, 
D'une fureur sainctement eslancée 
Au vieil Caos de ma jeune pensée 
Darda les traicts de ses tou'-voyans yeux 
Alors mes sens d'ung discord gracieux 
Furent liez en rondeur ballencée, 
Et leur beauté d'ordre egal dispensée 
Conceut l'esprit de la flamme des cieux. 
De voz vertuz les lampes immortelles 
Firent briller leurs vives estincelles 
Par le voulté de ce front tant serain 
Et ces deux yeux d'une fuyte suyvie 
Entre les mains du Moteur souverain 
Firent mouvoir la sphere de ma vie. 

J'ay entassé moimesme' tout le bois, 
Pour allumer celle flâme immortelle, 
Par qui mon âme avecques plus haulte aile 
Se guinde au ciel, d'ung egal contre-pois. 
Jà mon esprit, jà mon coeur, jà ma vois, 
Jà mon amour conçoit forme nouvelle 
D'une beauté plus parfaictement belle 
Que le fin or epuré par sept fois. 
Rien de mortel ma langue plus ne sonne 
Jà peu à peu moimesme' j'abandonne, 
Par cete ardeur, qui me faict sembler tel 
Que se monstroit l'indomté filz d'Alcméne, 
Qui dedaignant nostre figure huméne, 
Brula son corps, pour se rendre immortel. 

Pour affecter des Dieux le plus grand heur, 
Et pour avoir, ô sacrilege audace! 
Sou' le mortel d'une immortelle grace 
Idolatré une saincte grandeur 
Pour avoir pris de la celeste ardeur 
Ce qui de moy toute autre flâme chasse, 
Je sen' mon corps tout herissé de glace 
Contre le roc d'une chaste froideur. 
L'aveugle oyzeau, dont la perçante flâme 
S'afile aux rayz du soleil de mon âme, 
Aguize l'ongle, et le bec ravissant 
Sur les dezirs dont ma poictrine est pleine, 
Rongeant mon coeur, qui meurt en renaissant, 
Pour vivre au bien et mourir à la peine. 

La docte main, dont Minerve eust appris, 
Main dont l'yvoire en cinq perles s'allonge, 
C'est, ô mon coeur! la lyme qui te ronge, 
Et le rabot qui polist mes escris. 
Les chastes yeux, qui chastement m'ont pris, 
Soit que je veille, ou bien soit que je songe, 
Ardent la nuict de mon oeil, qui se plonge 
Au centre, où tend le rond de mes espris. 
L'esprit divin, et la divine grace 
De ce parler, qui du harpeur de Thrace 
Eust le ennuiz doulcement enchantez, 
Vous ont donné la voix inusitée 
Dont (ô mes vers) sainctement vous chantez 
Le tout-divin de vostre Pasithée. 

Puis que la main de la saige nature 
Bastit ce corps, des graces le sejour, 
Pour embellir le beau de nostre jour 
De plus parfaict de son architecture 
Puis que le ciel trassa la protraiture 
De cet esprit, qui au ciel faict retour, 
Habandonnant du monde le grand tour 
Pour se rejoindre à sa vive peincture 
Puis que le Dieu de mes affections 
Y engrava tant de perfections, 
Pour figurer en cete carte peinte 
L'astre bening de ma fatalité, 
J'appen' ce voeu à l'immortalité 
Devant les pieds de vostre image saincte. 