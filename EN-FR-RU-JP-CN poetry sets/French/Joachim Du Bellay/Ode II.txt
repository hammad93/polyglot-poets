Bellonne seme sang et raige 
Parmy les peuples çà et là, 
Et chasse à la Mort maint couraige 
De ce fouët tortu qu'ell' a. 
Son ame cetuy cy ottroye 
A un venin froid, et amer 
Cetuy là est donné en proye 
Aux flotz avares de la Mer. 
Aucuns d'une main vengeresse 
Veulent par la Mort eprouver 
Si du mal, qui tant les oppresse, 
Pouront la guerison trouver. 
Quelques autres venans de naitre, 
Avant qu'ilz aillent rencontrant 
Ce qui malheureux nous fait estre, 
Sortent du monde en y entrant. 
Mercure des mains de la Parque 
Prent notz Umbres, et les conduyt 
Au bord, ou la fatale Barque 
Nous passe en l'eternelle Nuyt 
Où Minos juge inexorable, 
Toutes excuses deboutant, 
La langue autresfois secourable 
De l'orateur n'est ecoutant. 
Le chemin est large, et facile 
Pour descendre en l'obscur sejour 
Pluton tient de son domicile 
La porte ouverte nuyt et jour. 
Là gist l'oeuvre, là gist la peine, 
Ses pas de l'Orque retirer 
A l'etroit sentier, qui nous meine 
Où tout mortel doit aspirer. 
Le nombre est petit de ceux ores 
Qui sont les bien aymez des Dieux, 
Et ceux que la Vertu encores 
Ardente a elevez aux Cieux. 
Jupiter tient devant sa porte 
Deux tonneaux, dont il fait pluvoir 
Tout ce qui aux humains aporte 
De quoy ayse, ou tristesse avoir. 
Qui a veu en ce vieil poëte 
(Et le voyant, ne pleure lors) 
La trop tost ouverte boëte, 
Et les vertuz volants dehors 
L'Esperance au bord arrestée 
Outre son gré demeure icy 
Puis que seule nous est prestée, 
Gardon' qu'ell' ne s'en vole aussi. 