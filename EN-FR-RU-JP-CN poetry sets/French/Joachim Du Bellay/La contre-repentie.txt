Si mon esprit, qui peult sortir dehors 
De ce qui n'est que prison de son corps, 
Suyvant tousjours sa trace coustumiere 
Recherche encor la liberté première; 
Si le sejour d'un travail ocieux, 
Nourrissement des desirs vicieux, 
Réveille en moy la flamme accoustumee, 
Plus que devant en mon cueur allumee 
Pourquoy, helas, d'un noeu si rigoreux 
Ay-je lié mes ans plus vigoreux, 
Et pourquoy s'est la doulceur de ma vie 
Dessoubs un joug si pesant asservie 
Folle, pourquoy en lieu si reserré 
Dedans mon corps s'est mon cueur enterré, 
Si en moymesme estant ensevelie, 
Je suis encor de la flamme assaillie 
Or adieu donc vaine captivité, 
Qui serve tiens nostre pudicité, 
Pudicité soubs miserable feincte 
D'un soing forcé honteusement contraincte. 
Mere d'Amour, suyvant mes premiers voeuz, 
Dessous tes loix remettre je me veulx, 
Dont je vouldrois n'estre jamais sortie, 
Et me repens de m'estre repentie. 
Car veu le soing, les travaulx et dangers, 
Dont et par terre, et par flots estrangers 
Nous sommes ceincts, veu la follie humaine 
Ambicieuse aux causes de sa peine, 
Ose' tu bien, ô rigoreux Censeur, 
De noz plaisirs corrompre la doulceur 
Ose' tu bien l'Amour nous interdire, 
Qui de nos maulx le seul bien se peult dire 
Reposez donc aux champs Elysiens, 
Reposez vous, esprits des anciens 
Et tousjours soient de roses rougissantes 
Et de beaux lis voz urnes florissantes 
Pour à bon droit avoir déïfié 
Ce sainct troppeau à Vénus dédié, 
Ce sainct troppeau de filles plus humaines, 
Tant révéré des Matrones Romaines. 
Cypris ainsi, source de nostre sang, 
Entre les Dieux jadis trouva son rang 
Et sçavez vous qui l'a faicte si grande 
Cypris la belle estoit de nostre bande. 
Si Flore n'eust faict le peuple héritier 
De tant de biens gaingnez à ce mestier, 
Le peuple n'eust, pour la memoire d'elle, 
Par tant d'honneurs rendu Flore immortelle. 
Et toy, qui es nostre premier honneur, 
Romaine Ilie, à ce mesme bonheur 
T'appelle encor ta martiale Rome, 
Qui de son sang l'origine te nomme. 
Helas, pourquoy allons-nous donc courant 
Après l'advis du sot peuple ignorant 
Pourquoy défend la loy mal equitable 
Cela qui est sainctement imitable 
Pourquoy sont tant noz desirs ennemis 
De ce qu'aux Dieux les hommes ont permis 
Pourquoy nous a la liberté ravie 
Ce faulx honneur, tyran de nostre vie 
Rome, feignons qu'on nous chasse d'icy, 
Soudainement tu te voyras aussi 
Abandonner, car ceste seule perte 
Pourra suffire à te rendre déserte 
Soudain de toy l'estranger s'enfuira, 
D'y demeurer le moyne s'ennuira, 
Et de tes murs se rendra fugitive 
Des courtisans la grand troppe lascive. 
Des monuments par le temps dévorez 
Nous sommes seuls ornemens demeurez, 
Seuls ornemens de l'antique memoire, 
Et de ce lieu la renaissante gloire. 
Rome, qui sceus tout le monde domter, 
Tu le peulx bien encores surmonter 
Par le moyen des armes Cypriennes, 
Et regaingner tes palmes anciennes. 
Désormais donc à mon col soit permis 
Jetter le joug, où je l'avois soumis, 
Et désormais retourne la franchise 
De pere en filz nostre sang acquise 
Franchise, las, que fort mal j'entendy 
Lors qu'en ce lieu serve je me rendy, 
Mais qui fera desormais sa demeure 
Avecques moy, jusq'à tant que je meure. 
Dévotes soeurs, qui estes sur la fleur 
De voz beaux ans, je plains vostre malheur, 
Je plains le soing, qui vous ronge sans cesse, 
Je plains le temps, je plains vostre jeunesse. 
Las vous seichez, et les flambeaux ardens 
De vos desirs vous bruslent au dedans, 
Comme du blé les forests jaunissantes 
Ardent parmy les flammes ravissantes. 
Comme le feu en la fournaise estrainct 
Va forcenant, le vostre ainsi contrainct 
Secrettement vous ard jusq'aux moelles, 
Et en bruslant acquiert forces nouvelles. 
Vous languissez, et voyant tout au tour 
Vos corps serrez d'un effroyable tour, 
Vous efforcez, avecques mains craintives, 
Rompre les lacz qui vous tiennent captives. 
Ainsi l'oyseau en la cage enfermé 
Recherche en vain son bois accoustumé, 
Ainsi en vain la beste prisonnière, 
Veult retourner en sa vieille tesnière, 
Et vous ainsi voulez sortir de là 
Mais les destins s'opposent à cela, 
Vous enserrant plus fort que la noire onde 
Qui court là-bas en neuf tours vagabonde. 
Peu à peu donc voz corps se brusleront, 
Et tous seichez en cendres tumberont 
Mais quant à moy, libre je m'en deporte, 
Et de bonne heure éloingne vostre porte. 
Adieu verroulx, adieu portaulx ferrez, 
Les petits trous des huis tousjours serrez, 
Les lieux dévots, les chambrettes petites, 
L'enroué son des chansons tant redittes, 
Le long silence, et le tumbeau des corps 
Devant leur mort mis au nombre des morts, 
Les veufves nuicts, et l'aiguillon qui touche 
Les tendres cueurs en leur deserte couche. 
Cherchez, cherchez qui d'un teinct palissant 
Trompe l'ardeur de son feu languissant, 
Ou qui par art un mary se façonne, 
Et son plaisir elle-mesme se donne; 
Ou qui si fort l'imagine en veillant, 
Qu'ell' le resente encor en sommeillant 
Ou qui avec quelque compagne sienne 
Voyse imitant la docte Lesbienne. 
Je ne veulx plus nature decevoir 
Par ce qu'on peult en dormant concevoir, 
Je ne veulx plus d'un Daemon estre femme, 
Je ne veulx plus contr'imiter la flamme 
De ces jumens, qui pleines bien souvent 
Pour leur mary n'ont autre que le vent, 
Quand le primtemps (miracle de l'Espagne) 
Les époinçonne à travers la campagne. 
Je laisse là ces plaisirs contrefaicts, 
Je veulx sentir les naturels effects, 
Et m'en retourne aux tentes plus heureuses 
Gaigner la solde aux guerres amoureuses. 
Et quant à vous, armes de chasteté, 
Habits desmoings de nostre honnesteté, 
Le vermoulu, et les taignes encore, 
Et le reclus désormais vous dévore 
Je vous délaisse, et promez ne sentir 
D'or'enavant un autre repentir. 