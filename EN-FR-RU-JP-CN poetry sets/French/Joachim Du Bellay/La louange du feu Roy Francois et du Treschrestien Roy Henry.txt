Combien tu doibs, France, à ceulx de Valoys, 
Tesmoings en sont les armes et les loix, 
Qui ont fleury soubs Françoys, ainsi comme 
Jadis en Grece, et soubs Auguste à Romme. 
C'est luy qui a de ce beau siecle ici, 
Comme un soleil, tout obscur eclairci, 
Ostant aux yeux des bons espriz de France 
Le noir bandeau de l'aveugle ignorance. 
C'est luy premier qui du double coupeau 
A ramené des Muses le troupeau, 
Pour consacrer à leur mere la gloire 
Du Lot, du Loyr, de la Touvre et de Loyre. 
Si n'a-il point un plus grand oeuvre faict, 
Que de laisser un enfant si parfaict 
Comme ce Roy, qui rendra eternelle 
Par sa vertu la vertu paternelle. 
Comme l'oyzeau de prodige annonceur, 
Du blond Troyen fidele ravisseur, 
A qui des Dieux le souverain otroye 
Les vagabonds volatiles en proye, 
Des plus doulx vents au printemps soutenu, 
Vole hardy parmy l'air incongnu 
Si tost que l'aage, et vigueur paternelle 
Dehors le nyd ont esbranlé son aile, 
Suit les oyzeaux, puis faict plus couraigeux, 
Ose assaillir les serpents outraigeux 
Tel fut senty et tel sera encore 
Ce nouveau Roy, que nostre siecle adore. 
La bische ainsi, ou le jeune cheval 
Ont veu de loing descendre contreval 
Le lyonceau hardy, qui les devore 
Avec' ses dents innocentes encore. 
Qui tost après ose en fureur saillir, 
Pour les taureaux indomtez assaillir, 
Et appaiser par le sang qu'il en tire, 
Sa longue faim, et l'ardeur de son ire. 
Jadis, Angloys, jadis preuve tu feis 
Que c'est d'avoir de François esté filz, 
Et combien vault la bonne discipline 
Au naturel qui à vertu s'incline. 
Maintenant donq' eprouver tu peuz bien, 
Par la grandeur de tes pertes, combien 
D'un si grand Roy peult la saige entreprise, 
Et la vertu que le ciel favorise. 