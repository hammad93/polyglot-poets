La Parque si terrible 
A tous les animaulx 
Plus ne me semble horrible, 
Car le moindre des maulx, 
Qui m'ont fait si dolent, 
Est bien plus violent. 
Comme d'une fonteine 
Mes yeux sont degoutens, 
Ma face est d'eau si pleine 
Que bien tost je m'attens 
Mon coeur tant soucieux 
Distiler par les yeux. 
De mortelles tenebres 
Ilz sont déjà noirciz, 
Mes plaintes sont funebres, 
Et mes membres transiz 
Mais je ne puy' mourir, 
Et si ne puy' guerir. 
La Fortune amyable 
Est-ce pas moins que rien 
O que tout est muable 
En ce val terrien! 
Helas, je le congnoy', 
Qui rien tel ne craignoy'. 
Langueur me tient en lesse, 
Douleur me suyt de près, 
Regret point ne me laisse, 
Et crainte vient après 
Bref, de jour, et de nuyt 
Toute chose me nuit. 
La verdoyant' campaigne, 
Le flory arbrisseau, 
Tumbant de la montaigne 
Le murmurant ruysseau, 
De ces plaisirs jouyr 
Ne me peut rejouyr. 
La musique sauvaige 
Du rossignol au boys 
Contriste mon couraige, 
Et me deplait la voix 
De tous joyeux oyzeaux 
Qui sont au bord des eaux. 
Le Cygne poëtique 
Lors qu'il est myeux chantant, 
Sur la ryve aquatique 
Va sa mort lamentant. 
Las! tel chant me plait bien 
Comme semblable au mien. 
La voix repercussive 
En m'oyant lamenter, 
De ma plainte excessive 
Semble se tormenter, 
Car cela que j'ay dit 
Tousjours elle redit. 
Ainsi la joye et l'ayse 
Me vient de dueil saisir, 
Et n'est, qui tant me plaise 
Comme le deplaisir, 
De la mort en effect 
L'espoir vivre me fait. 
Dieu tonnant, de ta foudre 
Viens ma mort avencer, 
Afin que soye en poudre 
Premier que de penser 
Au plaisir, que j'auroy' 
Quand ma mort je scauroy'. 