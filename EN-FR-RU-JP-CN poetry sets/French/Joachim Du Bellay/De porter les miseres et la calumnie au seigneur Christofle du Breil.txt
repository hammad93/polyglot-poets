Rien n'est heureux de tous poinctz en ce monde. 
L'air, et le feu, le ciel, la terre, et l'unde 
Nous font la guerre, et les justes Dieux mesmes 
N'ont pardonné à leurs palaiz supremes. 
Ne voy-tu pas que les Signes des Cieux 
Sont mutilez de piez, de braz, ou d'yeux 
N'as-tu jamais d'eclypse coutumiere 
Veu obscursir l'une et l'autre lumiere 
O que d'ennuy sans repos nous tormente! 
Les uns par faim ont peine vehemente, 
Autres on voit en la prison mourir, 
Plusieurs aussi à la guerre courir, 
Joyeux spectacle à ce furieux Dieu 
Qui maintenant obtient le premier lieu 
Entre les Roys, les Empereurs, et Princes, 
Au grand dommaige (hélas) de leurs provinces. 
Le flot, le vent, le pyrate, et rocher 
Sont les perilz de l'avare nocher, 
Qui de son ayse, et repos s'ennuyant, 
Aux Indes court, la pauvreté fuyant. 
Cetuy par fer, par cordeau, ou poyson 
Cherche de mort voluntaire achoyson, 
Et pour trouver de ses maulx allegence, 
A pris de soy luymesmes la vengence 
Et cetuy là, qui est myeux fortuné 
Que les premiers, avant que d'estre né 
Ensevely d'un sommeil eternel, 
Fait son tumbeau du ventre maternel. 
D'un egal pié la Mort, qui tout attrape, 
Et des petiz les humbles manoirs frape, 
Et des plus grands les tours hautes et fortes. 
Une Mort seule en mile, et mile sortes 
De maulx soudains, nouveaux, et incurables, 
Va tormentant les humains miserables. 
Le cours des ans, des siecles, et saisons, 
Les grands citez et superbes maisons 
Mises par terre, et les ruines grosses 
Des vieux Palaiz, Thëatres, et Collosses, 
Montrent à l'oeil tout ce qui est çà bas 
Etre caduq' et subject à trepas. 
O malheureux, qui batist esperance 
Sur fondement d'incertaine assurance! 
De tous etaz, de tout sexe, et tout aage 
Solicitude est le propre heritaige. 
Ell' suyt des Roys les palaiz sumptueux, 
Conventz secrez, parquetz tumultueux 
Le laboureur la porte en sa charrue, 
Et du pasteur aux toictz elle se rue 
L'homme de guerre aussi la porte en croupe, 
Et le marchant avare dans la poupe. 
Rien, que vertu, ne domte la fortune. 
Comme le roc, quand la mer importune 
En çà et là contre luy se courrousse, 
Rompt les gros flotz, et de soy les repousse. 
O bienheureux, qui de rien ne s'etonne, 
Et ne palist, quand le ciel iré tonne! 
O bienheureux, que les torches ardentes 
Et des troys Seurs les couleuvres pendentes 
N'excitent point! qui n'entrerompt le fruict 
De son repos, pour quelque petit bruict. 
Cet homme là pour vray jamais ne tremble, 
Bien que le ciel à la terre s'assemble 
Et ont les Dieux sa fortresse munie 
Contre fortune, et contre calumnie. 
Le Ciel vangeur, protecteur d'Innocence, 
Donne aux pervers souvent longue licence 
De nuyre aux bons puis contre eux irrité 
Commende au Tens, pere de verité, 
Decouvrir tout; lors la cause plus forte 
Devient soudain la plus foyble, de sorte 
Que la grandeur de la peine compense 
La tardité de la juste vengence. 
Espere, Amy, espere, dure, attens 
Cette faveur et du Ciel, et du Tens. 
Et quand le Ciel n'auroit aucun soucy 
De tout cela que nous faisons ici, 
Mais bien seroint toutes humaines choses 
Soubz le pouvoir de la fortune encloses, 
Ne vault-il myeux (veu qu'elle fait son tour) 
Avoir espoir de son heureux retour, 
Qu'estre tousjours en peur de la ruyne 
Cet air couvert d'une obscure bruyne 
S'eclersira, ces undes courroussées 
Jusques au ciel par l'aquilon poussées 
S'apaiseront, et par l'anchre jetée 
Au port sera la navire arrestée. 
O combien doulx sera le souvenir 
Des maulx passez! Pour doncq' là parvenir, 
Endure, Amy, ces peines doloreuses, 
Et te reserve aux choses plus heureuses. 