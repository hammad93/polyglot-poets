Bouju, celuy que la Muse 
D'un bon oeil a veu naissant, 
De l'espoir, qui nous abuse 
Son coeur ne va repaissant. 
La faveur ambitieuse 
Des grands, voluntiers ne suit, 
Ny la voix contencieuse 
Du Palaiz, qui tousjours bruyt. 
Sa vertu n'est incitée 
Aux biens que nous admirons, 
Et la mer sollicitée 
N'est point de ses avirons. 
La vieille au visaige blesme 
Jamais grever ne le peult, 
Qui se tormente elle mesme, 
Quand tormenter elle veult. 
Son etoile veult qu'il vive 
Tousjours de l'amour amy, 
Mais la volupté oysive 
Ne l'a oncques endormy. 
Il fuit voluntiers la vile, 
Il hait en toute saison 
La faulse tourbe civile 
Ennemye de raison. 
Les superbes Collisées, 
Les Palaiz ambicieux, 
Et les maisons tant prisées 
Ne retiennent point ses yeux. 
Mais bien les fontaines vives 
Meres des petits ruisseaux 
Au tour de leus verdes rives 
Encourtinez d'arbrisseaux, 
Dont la frescheur, qui contente, 
Les beufz venans du labeur, 
De la Canicule ardente 
Ne sentit onques la peur. 
Il tarde le cours des ondes, 
Il donne oreilles aux boys, 
Et les cavernes profundes 
Fait rechanter soubs sa voix. 
Voix, qui ne feront point taire 
Les siecles s'entresuivans 
Voix, qui les hommes peult faire, 
A eulx mesmes survivans. 
Ainsi ton bruyt qui s'ecarte, 
Bouju, tu feras parler, 
Ainsi ta petite Sarte 
Au mesme Pau s'esgaler. 
O que ma Muse a d'envye 
D'ouyr (te suyvant de près) 
La tienne des boys suyvie 
Commander à ces forestz! 
En leur apprenant sans cesse, 
Et à ces rochers ici, 
Le nom de nostre Princesse, 
Pendant que ma lyre aussi 
Cete belle Marguerite 
Sacre à la posterité, 
Et la vertu, qui merite 
Plus d'une immortalité. 
O l'ornement delectable 
De Phebus! ô le plaisir, 
Que Jupiter à la table 
Sur tous a voulu choysir! 
Luc, qui eteins la memoire 
De mes ennuitz, si ces doigtz 
Ont rencontré quelque gloire, 
Tienne estimer tu la doibz. 
Où me guidez vous, Pucelles, 
Race du Pere des Dieux 
Où me guidez vous, les belles, 
Et vous Nymphes aux beaux yeux 
Fuyez l'ennemy rivaige, 
Gaignez le voisin rocher 
Je voy de ce boys sauvaige 
Les Satyres approcher. 