Il faut maintenant, ô ma Lyre! 
Sur ta meilleure corde elire 
Un chant, qui penetre les Cieux, 
Par une aussi etrange voye 
Que celles à qui je t'envoye 
Sont dignes du plus grand des Dieux. 
Dy leur que je n'ay l'artifice 
D'un peintre, ou engraveur, qui puisse 
Au vray le semblable egaler. 
Mais bien je les puy' faire vivre 
Mieux qu'en tableau, en marbre ou cuyvre, 
Qui n'ont l'usaige de parler. 
Mes vers, qui portent sur leurs esles 
Les louanges des Damoyzelles, 
Se vantent de voler un jour 
Parmy la region des nues, 
Et les beautez du ciel venues 
Sacrer au celeste sejour. 
Les beautez jusques aux Dieux montent, 
Celles que les Muses racontent. 
Les autres, qui n'ont ce bon heur, 
Les umbres solitaires suyvent 
Mais les votres (si mes vers vivent) 
N'iront soubz terre sans honneur. 
Je chanteray que votz merites 
Vous egalent aux trois Charites, 
Qui font des chapeaux florissans 
A la joyeuse Cyprienne, 
Dansant avecq' la trope sienne 
Par les prez de loing rougissans. 
Telles sont les chastes compaignes, 
Qui parmy forestz, et campaignes, 
Fleuves, et ruysseaux murmurans, 
Suyvent la Vierge chasseresse, 
Quand d'un pié leger elle presse 
Le doz des cerfz legercourans. 
Qui a veu les lyz, et les rozes 
Avecq' la belle aube decloses, 
Celuy a veu votre beau teint 
Dont le blanc, et vermeil ensemble 
Le pourpre coloré ressemble, 
Et du laict la blancheur eteint. 
Qui a conté les fleurs sacrées 
Des rives, campaignes, et prées, 
Dont l'air, quand il est plus rient, 
Orne les cheveux de la terre, 
Et les pierres que lon va querre 
Par tant de flotz en Orient 
Celuy a nombré (ce me semble) 
Vos graces, et vertuz ensemble 
Avecques les traictz de votz yeux, 
Dont mil', et mile fleches darde 
Contre celuy qui vous regarde 
L'enfant qui surmonte les Dieux. 
Qui de la harpe Thracienne 
A ouy la voix ancienne, 
Des foretz l'ebahissement, 
Les votres luy fera pareilles, 
Qui font des plus rudes oreilles, 
Voyre des coeurs, ravissement. 
Voulez-vous que ma plume ecrive 
Comment dessus la verde ryve 
De Cadme la peu fine seur, 
Eloingnant sa fidele trope, 
Osa presser la blanche crope 
Du divin Thaureau ravisseur 
Jadis soubz plume blanchissante 
Du Ciel la majesté puissante 
Remplit celle qui enfanta 
Les fors jumeaux, avecques celle 
Qu'en Ide des troys la plus belle 
Au juge bergier tant vanta. 
De la pluye jaune coulante 
Au seing d'une vierge excellente 
Naquit le chevalier volant. 
Telles sont les flammes subtiles 
Du feu, dont les vives scintiles 
Vont Dieux et hommes affolant. 
Qui est celuy qui voudroit taire 
Le filz du mari adultere 
Le monde de monstres purgé 
De ses faictz la gloire conserve, 
Des enfers la depouille serve, 
Et le ciel sur son doz chargé. 
Qui ne congnoist bien les deux Ourses 
Fuyantes de Thetis les sourses 
Ou qui est celuy que n'attaint 
La plainte de la belle vache, 
Qui aux tristes rives d'Inache 
De l'amy cruel se complaint 
Fuyez doncq' les facons cruelles 
Que beauté couve soubz ses esles. 
Faites à l'Amour humbles voeutz 
Qu'à Jupiter ne vous otroye, 
Pour croistre (ô bienheureuse proye!) 
Le nombre des celestes feux. 
Par les mains du chaste Hymenée 
Chacune de vous soit menée 
Au lieu, où l'ennemy humain 
Soubz une agréable lumière 
De votz jardins la fleur premiere 
Pille d'audacieuse main. 
Ces petites undes enflées 
Des plus doulx zephires souflées 
Sans fin vont disant à leur bord 
Heureuse la nef arrestée 
Par le mors de l'anchre jetée 
Dedans le seing d'un si beau port. 