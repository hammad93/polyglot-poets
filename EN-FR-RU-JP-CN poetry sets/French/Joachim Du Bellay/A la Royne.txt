La louange bien sucrée 
Les oreilles nous recrée, 
Louange qui va foulant 
L'honneur de l'arene blonde, 
Qu'Herme tourne dans son onde 
Tout trouble de l'or coulant. 
La vertu est meprisée, 
Qui n'est point favorisée 
Des Graces, contre ces trois, 
Le Temps, la Mort et l'Envye, 
Desquels souvent est ravye 
La gloire mesme des Roys. 
Royne donques, ne refuse 
De l'humble, et petite Muse 
Les vers que j'ay mariez 
A ma Lyre, qui accorde 
Leurs sons divers sur sa chorde 
A ta grandeur dediez. 
Par eulx n'agueres fut dicte 
Ceste belle Marguerite, 
Qui enclose en mes ecriz, 
Ainsi que la pierre honnore 
Son anneau, elle decore 
Mes vers d'assez petit priz. 
Pourtant si tu es chantée 
Par la Muse tant vantée 
Du tien Bouju bien souvent, 
Ne dedaigne point d'entendre 
La mienne encor' jeune et tendre, 
Qui met ses ailes au vent. 
De Phebus la saincte bande 
A chacun, qui le demande, 
N'a faict liberalité 
De pouvoir ainsi aux hommes, 
Mesme en la terre où nous sommes, 
Donner immortalité. 
Sur la rive oblivieuse 
La noire tourbe envieuse 
Des corbeaux, fait devaler 
Les noms, que de l'eau profonde 
Les cygnes tirant sur l'onde, 
Font par le monde voler. 
Jadis Romme faisoit naistre 
Aux disciplines adestre 
Maint bon esprit feminin 
Mais ton Italie encores, 
Dont la gloire tu es ores, 
A eu le ciel plus benin. 
Celle où Ferrare se mire, 
Qu'ores nostre France admire, 
Seconde entre les siens luit, 
Comme aux mariniers eclaire 
Celle Tramontane claire, 
Qui tant decore la nuit. 
Royne à nulle autre seconde, 
Le ciel t'a rendu feconde, 
Afin de perpetuer 
La race en France eternelle, 
Qu'à la vertu paternelle 
On verra s'evertuer. 
Morte est donq' la maladie, 
Qui fut bien assez hardie 
De montrer quasi la nuit 
A ce petit second Prince, 
Qui jà en nostre province, 
Comme un nouvel astre, luit. 
Sus donq', qu'on chante, qu'on bale, 
Puisque la main triste et pale 
A caché ses dards hydeux. 
Roy, en qui l'honneur se baigne, 
Et toy, sa chere compaigne, 
Resjouissez vous tous deux. 
O Dieux, combien est heureuse 
La belle etoille amoureuse 
Qui plus fort que les ormeaux 
La vigne n'estreinct, et lie, 
Vous tient, et que ne s'alie 
L'hyerre à ses prochains rameaux. 
Romme doncq', chante Lucrece, 
Et ta Penelope, ô Grece, 
Toy Pont, celle de grand coeur 
Qui suyvit par maintes terres 
Son mary parmy les guerres, 
Comme un souldard belliqueur. 
Et toy Carie honnorable 
Par ton sepulchre admirable, 
Prens de ta gloire le fruit 
En la louange qui vole 
De celle qui son Mausole 
Eterniza d'un hault bruit. 
La France dira sans cesse 
Les vertus de sa Princesse 
Mais moy, je les vanteray, 
Et tant les feray s'estendre, 
Qu'Arne poura bien entendre 
Les vers que j'en chanteray. 