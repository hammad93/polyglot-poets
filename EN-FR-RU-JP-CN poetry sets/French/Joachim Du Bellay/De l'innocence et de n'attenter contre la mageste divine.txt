Qui vers le ciel les mains renversera, 
L'oeil, et le coeur, et la doulce faconde, 
Des bienheureux le plus heureux sera, 
Et la fureur de l'air ne blessera 
Ses blez joyeux, ny sa vigne feconde. 
Il ne craindra le bras du fier Angloys, 
Qui sa vertu porte enclose en sa trousse. 
Besoing n'aura du fidele carquoys 
Plein de ces traicts, que souvent l'arc turquoys 
Envenimez contre l'ennemy pousse. 
D'un mur d'airain son coeur environné 
La froide peur ne peindra dans sa face, 
Soit que le Pere ait en fureur tonné, 
Ou que le vent soubs la terre entonné 
Les fondements du monde trembler face. 
Celuy qui a engravé bien avant 
Dedans son coeur la coulpe vengeresse, 
Son peché palle il voit courir devant 
Les pieds aislez de la peine suyvant, 
Qui jà-desjà les deux talons luy presse. 
Il sent encor' les furieux serpens, 
Avec' l'oiseau qui te ronge et moleste, 
Toy, dont le corps couvre bien neuf arpens 
Et toy aussi, qui en vain te repens 
Du larecin de la flamme celeste. 
Ce fut au temps que ce languissant corps 
Sentit premier les fievres tant cruelles. 
Mile malheurs, mile sortes de morts 
Le ciel vengeur feist descendre, et alors 
La mort boyteuse à ses piedz mist des aisles. 
Que n'ont osé les hommes attenter 
Contre les Dieux cet audacieux feuvre 
De l'air jadis le vyde osa tenter 
Mais bien l'enfer ne se peult exempter, 
Que son obscur mesmes on ne descoeuvre. 
Celuy vrayment contre Dieu s'esleva, 
Qui feist premier le tonnerre imitable 
Ce feut celuy qui le canon trouva, 
Et Salmonée encores eprouva 
De Juppiter la foudre veritable. 
A son dommaige Orion quelquefois 
Tenta la Vierge aux forests tant congnue, 
Troys cens liens enchainent Pirithoys, 
En mesme erreur, Ixion, tu estoys, 
Quand tu aimas la tromperesse nue. 
Et qui ne sçait comment le Roy des Dieux, 
Dont le sourcil fait trembler ciel et terre, 
Brisa jadis l'escadron furieux, 
Qui pour monter au ciel victorieux 
Osa dresser la sacrilege guerre 