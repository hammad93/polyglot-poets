Poëte dithyrambique 
Pour avoir songé en Parnase, 
Et humé de l'eau de Pegase, 
Ascree en un moment fut faict 
De bouvier poëte parfaict 
Montrant que la seule nature 
Sans art, sans travail, et sans cure 
Fait naistre le poete, avant 
Qu'il ayt songé d'estre sçavant. 
Bergier, qui as l'expérience 
De ceste gaillarde science, 
Ce qu'Ascree a chanté de soy, 
Tu le peulx bien chanter de toy. 
Et plus car sans l'eau crystalline 
De la fonteine Cabaline 
Et sans le mont deux fois cornu 
Tu es poëte devenu. 
Ton ame estant eguillonnée 
D'une fureur apollinée, 
Te feit, et ne sçait-on comment, 
Naistre poëte en un moment. 
Ta bouche, des Dieux interprète, 
Sans mascher le laurier prophète, 
Nous découvre les haults secrets 
De leurs mystères plus sacrez. 
Tu ne prins onques fantasie 
De lire aucune poësie, 
Soit de ce temps, soit de jadis, 
Et si fais des vers plus que dix. 
Tu ne sçais que c'est de mesures, 
D'apostrophes, ny de caesures, 
Ny de ces préceptes divers 
Qui monstrent à faire des vers. 
Aussi les vers du temps d'Orphee, 
D'Homere, Hesiode, et Musee, 
Ne venoient d'art, mais seulement 
D'un franc naturel mouvement. 
Les Bergiers, avec leurs musettes, 
Gardans leurs brebis camusettes 
Premiers inventerent les sons 
De ces poëtiques chansons. 
Depuis geinant tel exercice 
Soubs un miserable artifice, 
Ce qu'avoient de bon les premiers 
Fut corrompu par les derniers. 
De la vindrent ces Eneïdes, 
Et ces fascheuses Thebaïdes, 
Où n'y a vers sur qui ses dois 
On n'ayt rongé plus de cent fois. 
Mais toy Bergier de franc courage, 
Qui tiens encor du premier aage, 
D'un tel mords tu n'as point bridé 
Ton esprit librement guidé 
Ains comme on void dans la carriere 
Lors qu'on déboucle la barrière, 
Le cheval au cours s'elancer. 
Pour ses compaignons devancer, 
Ta Muse de fureur guidée, 
Volant à course débridée, 
A laissé loing derriere soy 
Ceulx qui sont partis devant toy. 
D'un cours plus leger que la foudre 
Tu leur as mis aux yeux la poudre, 
Nous monstrant d'un trac non batu 
Le vray sentier de la vertu. 
Premier tu feis des dithyrambes, 
Lesquelz n'avoient ny pieds, ny jambes, 
Ains comme balles, d'un grand sault, 
Bondissoient en bas, et en hault. 
Tu dis maintes gayes sornettes, 
Sur le bruit que font les sonnettes, 
Accordant au vol des oyseaux, 
Les horloges, et leurs appeaux. 
Après en rimes héroiques 
Tu feis de gros vers bedonniques, 
Puis en d'autres vers plus petis 
Tu feis des hachi-gigotis. 
Ainsi nous oyons dans Virgile 
Galoper le coursier agile, 
Et les vers d'Homère exprimer 
Le flo-flotement de la mer. 
Que diray-je des autres graces, 
Que les Dieux comme à pleines tasses 
Ont versé dessus toy, à fin 
D'en faire un chef d'oeuvre divin 
Tu as au chef tant de cervelle, 
Qu'une autre Minerve nouvelle 
Pourroit naistre de ton cerveau, 
Comme d'un Jupiter nouveau. 
Mais ceste barbe venerable, 
Mais ce grave port honorable, 
Qui d'auguste a je ne sçay quoi, 
Ne sont-ilz pas dignes d'un Roy 
Si les roys avoient cognoissance 
De toy et de ta suffisance, 
Sans toy ilz ne prendroient repas, 
Et sans toy ne feroient un pas. 
Car quand il te plaist de bien dire, 
Tu dis mille bons mots pour rire, 
Serenant de ton front joyeux 
Tout soing et chagrin ennuieux. 