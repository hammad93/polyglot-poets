Haulte vrayment dire j'ose 
Trois et quatre fois la chose, 
Où les feminins espris 
N'ont peu quelquefois attaindre. 
Bien doit donq la cheute craindre, 
Qui a tel oeuvre entrepris. 
Dieu leur a donné des ailes, 
Qui sont bien assez isnelles 
Pour voler jusques aux cieux. 
Quelle grandeur de couraiges! 
De leurs belliqueux ouvraiges 
Tesmoings feurent noz ayeux. 
Le bruit jusqu'ici resonne 
De celle brave Amazone, 
Qui par l'espez des miliers, 
A Mars se donnant en proye, 
Fist rougir les champs de Troye 
Au sang des Grecz chevaliers. 
Des ans vivront mil' et mile 
L'Assirienne, et Camille. 
Quel marbre, quel dyamant 
Est plus dur que la memoire, 
Qui garde encores la gloire 
De Marphize et Bradamant 
Thebes encore se vante 
De sa Corinne scavante. 
Sur toy, Pindare, mordoit 
La doulce lyre ancienne, 
Que la fille Lesbienne 
Si doctement accordoit. 
Celle qui fist plus feconde 
De ses enfans la faconde, 
Romme, en memoire tu l'as. 
Mainte autre n'est plus prisée, 
Qui se veit favorisée 
De l'une et l'autre Pallas. 
O plumes trop envieuses, 
Qui es eaux oblivieuses 
Laissez noyer le renom 
De tant de celestes dames, 
D'ont ores les tristes lames 
Couvrent le corps et le nom! 
Combien sont mieulx fortunées, 
Qui en cet age sont nées, 
Où maint gentil ecrivant 
A bien osé entreprendre 
Par ses doctes vers de rendre 
Leur hault honneur survyvant 
La vertu est trop severe, 
Qui la Muse ne revere. 
La Muse aime le vertu. 
Tu ne verras donq', Contesse, 
Devaler de sa hautesse 
Ton loz par mort abatu. 
Qui publira les louanges 
Des nostres ou des estranges, 
Et de toy ne chantera 
L'esprit, la doulceur, la grace, 
Dont la genereuse race 
De Clairmont se vantera 
C'est pourquoy mes vers aspirent 
Où tes louanges les tirent 
Bien que ton sçavoir soit tel, 
(Si tu le veulx entreprendre) 
Que ton renom se peut rendre 
Par toymesmes immortel. 