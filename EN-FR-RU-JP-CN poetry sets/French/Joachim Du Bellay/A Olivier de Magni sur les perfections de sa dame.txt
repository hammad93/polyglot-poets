Quand je contemple les beautez 
De tant de rares nouveautez, 
Qui en ta Nymphe nompareille 
Des cieux annoncent la merveille, 
Il me semble voir les couleurs. 
De tant et tant de belles fleurs 
Que la jeune saison desserre 
Du sein amoureux de la terre. 
Icy le lis est blanchissant, 
Là est la rose rougissant, 
Et là est la plaine paree 
De mainte autre fleur bigaree. 
Et comme on void la teste bas 
La vierge marchant pas à pas 
Despouiller la rive fleurie 
De verd email de la prairie, 
Dont ayant son giron remply, 
Elle d'un tortueux reply 
Façonne une belle couronne, 
Dont son beau chef elle environne 
Ainsi ta Muse çà et là, 
Soingneuse cuillant tout cela 
Qui fleurit en l'esprit de celle 
Dont tu sens la vive estincelle, 
Ayant choisi tout le plus beau, 
Façonne le tour d'un chappeau, 
Dont une couronne elle appreste. 
Eternel honneur de ta teste. 
Là donques, Magni, ce pendant 
Que l'Amour va tes yeux bendant, 
Chante d'Amour, et de la dame 
Qui est maistresse de ton ame. 
En vain tu tenteras les sons 
De ces amoureuses chansons, 
N'estant plus ta lyre allumée 
De son ardeur accoustumée. 
Ainsi quand la prophete horreur 
Epoinçonne de sa fureur 
Le cueur despit de la prestresse 
Grondant sous le Dieu qui la presse, 
Elle contraincte de chanter, 
Ne cesse de se tormenter, 
Et d'un mugler espovantable 
Mesle l'obscur au véritable. 
Mais quand le Dieu s'en est allé, 
Soudain son courage affolé 
Devient rassis, et la prophete 
Clost soudain la bouche muette. 
Croy moy, Magny, et je le sçay 
Pource que j'en ay faict l'essay, 
Mal voluntiers chante la bouche 
De l'Amour qui au cueur ne touche. 
Du temps que j'estois amoureux, 
Rien que les souspirs langoureux 
Ne me plaisoit, et rien ma lyre 
Rien que l'Amour ne sçavoit dire. 
Par tout je trouvois argument 
De me feindre un nouveau torment, 
Et ne trouvois roc ny fonteine 
Qui ne representast ma peine. 
Il me sembloit qu'antres et bois 
Piteux respondoient à ma voix, 
Et me sembloit que mes prieres 
Arrestoient le cours des rivieres. 
Il me sembloit que tout l'honneur, 
Le beau, la glace, et le bon heur, 
Fust coulé du ciel en la belle 
Qui m'estoit doucement rebelle. 
Toutes les roses et les lis, 
Les oeillets freschement cueillis, 
Toutes les perles, et encore 
Tout ce qui luit dessous l'aurore 
Tout l'ivoyre, tout le crystal, 
Et tout le plus riche metal, 
Tout le marbre, tout le porphyre, 
Et si rien plus beau se peult dire 
Tout le ciel n'eut assez esté 
Pour bien descrire sa beauté, 
Et n'estoit à ma peine egale 
Celle d'un Sisyphe ou Tantale. 
Bref, fust de nuict ou fust de jour, 
Je ne songeois rien que l'Amour, 
Et n'avois gravé dedans l'ame. 
Autre protraict que de ma Dame. 
Ainsi le malade alteré, 
Qui d'un desir demesuré 
Demande l'eau, quand plus la fievre 
A peingt la soif dessus sa levre 
Il ne se peingt dans le cerveau 
Autre figure que de l'eau, 
Et le feu qui brusle ses veines 
Ne le faict songer qu'en fonteines. 
Et rien je ne songeois aussi 
Que l'object de mon doulx soucy, 
Lors que mon ame longoureuse 
Brusloit en sa fièvre amoureuse. 
Mais depuis que l'age, et le soing, 
Me faisant regarder plus loing, 
M'osta ce voyle, et que les choses 
Veritables se sont décloses, 
J'ay rougy de me voir deceu, 
Et depuis ma lyre n'a sceu 
Chanter l'Amour, et rien ma Muse 
Rient tant que l'Amour ne refuse. 
Si est-ce pourtant que je puis 
Me vanter qu'en France je suis 
Des premiers qui ont ozé dire 
Leurs amours sur la Thusque lyre. 
Et mon Olive (soit ce nom 
D'Olive veritable, ou non) 
Se peult vanter d'avoir première 
Salué la doulce lumiere. 
Depuis, d'autres meilleurs esprits 
Quittant plus hault oeuvre entrepris, 
Ont (mais avecques plus de grace) 
Couru par ceste mesme trace. 
Entre lesquelz tes vers n'ont pas 
Des derniers advancé leurs pas, 
Vers bien dignes que lon leur donne 
Un jour la plus belle couronne 
Pour avoir le premier de tous 
Chanté l'Amour d'un style doulx, 
Le traittant non en rude maistre, 
Mais ainsi qu'un enfant doit estre 
Non comme ceulx, dont la grandeur 
Eprise de plus haulte ardeur, 
Ne peult trouver sinon à peine 
Les accords d'une doulce veine. 
Aussi chacun n'a pas les doigts, 
L'archet, la lyre, ny la voix 
Pour chanter l'Amour, et l'audace 
Ne convient à la chose basse. 
Quand Hercule amoureux filoit, 
En filant souvent il souloit 
Rompre les fuseaux, et sa dextre 
A la masse estoit plus addextre. 
Et cestuy-là, dont la fureur 
N'est que pour la fouldre et l'horreur, 
S'il fault que l'Amour il accorde 
Bien souvent rompt plus d'une chorde. 
Il est malaisé de changer 
Son naïf en un estranger, 
Et Achille entre les pucelles 
Convenoit mal avecques elles. 
Or donc Magny, puis que le ciel 
A confict d'un attique miel 
Tes vers sucrez, laisse les armes, 
Et chante l'amour et tes larmes 
Estant certain, quoy que tu sois, 
Qu'entre les poëtes François 
Tu tiendras le lieu d'un Catulle, 
D'un second Properce, ou Tibulle. 
Mais moy que veulx-je plus chanter. 
Pour nostre France contenter, 
Si de tant d'amour qu'on souspire 
La France ne faict plus que rire 
Et à bon droit, puis qu'en avant 
Autant l'indocte que sçavant 
Met son ouvrage, et que la France 
Favorise encor l'ignorance. 
Nostre François qui bassement 
Se traynoit au commencement, 
Soubs Henry, d'une audace honneste, 
Oza premier lever la teste. 
Mais depuis les premiers auteurs, 
Un tas de sots imitateurs, 
Enflans leurs vaines poësies 
De monstrueuses fantasies, 
Ont tout gasté et ceulx qui ont 
Le mieulx escrit, pource qu'ilz sont 
Pressez de la tourbe ignorante, 
Leur gloire n'est point apparente. 
Donques, Magny, te tairas-tu 
Non, tu chanteras la vertu 
De ton grand Avanson, qui use 
De plu grand' doulceur à ta Muse, 
Mariant au grave soucy 
La Muse et la Musique aussi, 
Comme un Mécène dont la gloire 
Doit à Virgile sa memoire. 
Le ciel, ains que tu fusses né, 
T'avoit poëte destiné, 
Et t'avoit destiné pour plaire 
Au sçavant et au populaire. 
Rare present, et qu'icy bas 
Le ciel à tous ne donne pas 
Bien heureux celuy qui assemble 
L'utile et le doulx tout ensemble. 
Là donc, et d'un plus heureux son 
Chante l'heur de ton Avanson 
Qui d'une trompeuse asseurance 
N'abusera ton esperance, 
Defraudant ta simplicité 
Du loyer qu'elle a mérité, 
Et se fraudant de la louange 
Que tu luy dois en contrechange. 
Et que peult un homme de nom 
Mieulx acheter qu'un beau renom 
L'honneur est le present plus rare, 
Et tu n'es de grands biens avare. 
Mais pourquoy fais-je un si long tour, 
Ne voulant parler que d'Amour 
Tay-toy donc, ma lyre, ou accorde 
Ton premier chant dessus ta chorde. 
Et toy, Magny, puis que ton cueur 
Sent encor l'Archerot vainqueur, 
Chante d'Amour, et de la belle 
Pendant que tu la trouves telle. 
Tout ce que nous cachent les cieulx, 
Tout ce que nous celent les Dieux, 
Et tous les secrets que la terre, 
Dedans ses abysmes enserre, 
Tout cela que l'oeil apperçoit, 
Tout cela que l'esprit conçoit, 
Est du poëte, et l'escritture 
N'est qu'une parlante peinture. 
Or si l'Amour premierement 
Courba sur notre firmament, 
Ballançant et la terre et l'onde 
D'une forme egalement ronde 
S'il est, comme chantent noz vers, 
L'esprit moteur de l'Univers, 
Et si les semences des choses 
Sont en luy divinement closes 
Amour auquel tout est suject, 
Du poëte est le seul object, 
Et à bon droit celuy se vante 
De tout chanter, qui l'Amour chante. 
Donques, Magny, pour te vanter 
Que tes vers sçavent tout chanter, 
Chante l'Amour, et autre chose 
Pour argument ne te propose. 
Couronne tes affections 
De la fleur des perfections. 
Dont le ciel ta maistresse honnore 
Comme une seconde Pandore. 
Mais las, mon Magny, garde toy, 
Si en quelque legere foy 
Tu as ton amour arrestée, 
D'estre un second Epimethee. 
XX. Contre les petrarquistes 
J'ay oublié l'art de Petrarquizer, 
Je veulx d'Amour franchement deviser, 
Sans vous flatter, et sans me deguizer 
Ceulx qui font tant de plaintes, 
N'ont pas le quart d'une vraye amitié, 
Et n'ont pas tant de peine la moitié, 
Comme leurs yeux, pour vous faire pitié, 
Jettent de larmes feintes. 
Ce n'est que feu de leurs froides chaleurs, 
Ce n'est qu'horreur de leurs feintes douleurs, 
Ce n'est encor de leurs souspirs et pleurs 
Que vents, pluye, et orages 
Et bref, ce n'est à ouir leurs chansons, 
De leurs amours que flammes et glaçons, 
Flesches, liens, et mille autres façons 
De semblables oultrages. 
De vos beautez, ce n'est que tout fin or, 
Perles, crystal, marbre, et ivoyre encor, 
Et tout l'honneur de l'indique thrésor, 
Fleurs, lis, oeillets, et roses 
De vos doulceurs ce n'est que sucre et miel, 
De voz rigueurs n'est qu'aloës, et fiel; 
De vos esprits, c'est tout ce que le ciel 
Tient de graces encloses. 
Puis tout soudain ilz vous font mille tors, 
Disant, que voir voz blonds cheveux retors, 
Vos yeux archers, autheurs de mille mors, 
Et la forme excellente 
De ce que peult l'accoustrement couver, 
Diane en l'onde il vaudroit mieux trouver, 
Ou voir Meduze, ou au cours s'esprouver 
Avecques Atalante. 
S'il faut parler de vostre jour natal, 
Vostre ascendant heureusement fatal 
De vostre chef écarta tout le mal 
Qui aux humains peult nuire. 
Quant au trespas, sça'vous quand ce sera 
Que vostre esprit le monde laissera 
Ce sera lors que là-hault on voyra 
Un nouvel Astre luire. 
Si pour sembler autre que je ne suis, 
Je me plaisois à masquer mes ennuis, 
J'irois au fond des éternelles nuictz 
Plein d'horreur inhumaine 
Là d'un Sisyphe, et là d'un Ixion 
J'esprouverois toute l'affliction, 
Et l'estomac, qui pour punition, 
Vit et meurt à sa peine. 
De vos beautez, sça'vous que j'en dirois 
De voz deux yeux deux astres je ferois, 
Voz blonds cheveux en or je changerois, 
Et voz mains en ivoyre 
Quant est du teinct, je le peindrois trop mieux 
Que le matin ne colore les cieux 
Bref, vous seriez belles comme les Dieux, 
Si vous me vouliez croire. 
Mais cest Enfer de vaines passions, 
Ce Paradis de belles fictions. 
Deguizemens de noz affections, 
Ce sont peinctures vaines 
Qui donnent plus de plaisir aux lisans 
Que vos beautez à tous voz courtisans, 
Et qu'au plus fol de tous ces bien-disans, 
Vous ne donnez de peines. 
Voz beautez donq leur servent d'argumens, 
Et ne leur fault de meilleurs instrumens, 
Pour les tirer tous vifz des monumens 
Aussi, comme je pense, 
Sans qu'autrement vous les récompensez 
De tant d'ennuis mieux escrits que pensez, 
Amour les a de peine dispensez, 
Et vous de recompense. 
Si je n'ay peingt les miens dessus le front, 
Et les assaults que voz beautez me font, 
Si sont-ilz bien gravez au plus profond 
De ma volunté franche 
Non comme un tas de vains admirateurs, 
Qui font ainsi par leurs souspirs menteurs 
Et par leurs vers honteusement flateurs 
Rougir la carte blanche. 
Il n'y a roc, qui n'entende leur voix, 
Leurs piteux cris ont faict cent mille fois 
Pleurer les monts, les plaines, et les bois, 
Les antres, et fonteines 
Bref, il n'y a ny solitaires lieux, 
Ny lieux hantez, voyre mesmes les cieux, 
Qui çà et là ne montrent à leurs yeux 
L'image de leurs peines. 
Cestuy-là porte en son cueur fluctueux 
De l'Océan les flots tumultueux, 
Cestuy l'horreur des vents impetueux 
Sortans de leur caverne 
L'un d'un Caucase, et Montgibel se plaingt, 
L'autre en veillant plus de songes se peingt, 
Qu'il n'en fut onq en cest orme, qu'on feinct 
En la fosse d'Averne. 
Qui contrefaict ce Tantale mourant 
Bruslé de soif au milieu d'un torrent 
Qui repaissant un aigle dévorant, 
S'accoustre en Promethee 
Et qui encor par un plus chaste voeu, 
En se bruslant, veult Hercule estre veu, 
Mais qui se mue en eau, air, terre et feu, 
Comme un second Protee. 
L'un meurt de froid, et l'autre meurt de chault, 
L'un vole bas, et l'autre vole hault, 
L'un est chetif, l'autre a ce qu'il luy fault, 
L'un sur l'esprit se fonde, 
L'autre s'arreste à la beauté du corps 
On ne vid onq si horribles discords 
En ce cahos, qui troubloit les accords 
Dont fut basty le monde. 
Quelque autre après, ayant subtilement 
Trouvé l'accord de chacun élément, 
Façonne un rond tendant egalement 
Au centre de son ame 
Son firmament est peinct sur un beau front, 
Tous ses désirs sont balancez en rond, 
Son pole Artiq' et Antartiq', ce sont 
Les beaux yeux de sa Dame. 
Cestuy, voulant plus simplement aymer, 
Veult un Properce, et Ovide exprimer, 
Et voudroit bien encor se transformer 
En l'esprit d'un Tibulle 
Mais cestuy-là, comme un Petrarque ardent, 
Va son amour et son style fardant, 
Cest autre après va le sien mignardant, 
Comme un second Catulle. 
Quelque autre encor la terre dedaignant 
Va du tiers ciel les secrets enseignant, 
Et de l'Amour, où il se va baignant, 
Tire une quinte essence 
Mais quant à moy, qui plus terrestre suis, 
Et n'ayme rien, que ce qu'aymer je puis, 
Le plus subtil, qu'en amour je poursuis, 
S'appelle jouissance. 
Je ne veulx point sçavoir, si l'amitié 
Prit du facteur, qui jadis eut pitié 
Du pauvre Tout fendu par la moitié, 
Sa celeste origine 
Vous souhaitter autant de bien qu'à moy, 
Vous estimer autant comme je doy, 
Avoir de vous le loier de ma foy, 
Voilà mon Androgyne. 
Noz bons ayeulx, qui cest art demenoient, 
Pour en parler, Pétrarque n'apprenoient, 
Ains franchement leur Dame entretenoient 
Sans fard ou couverture 
Mais aussi tost qu'Amour s'est faict sçavant, 
Luy, qui estoit François au paravant, 
Est devenu flatteur, et decevant, 
Et de Thusque nature. 
Si vous trouvez quelque importunité 
En mon amour, qui vostre humanité 
Préfère trop à la divinité, 
De voz graces cachees, 
Changez ce corps, object de mon ennuy 
Alors je croy que de moy ny d'autruy, 
Quelque beauté que l'esprit ait en luy, 
Vous ne serez cherchees. 
Et qu'ainsi soit, quand les hyvers nuisans 
Auront seiché la fleur de voz beaux ans, 
Ridé ce marbre, esteinct ces feuz luisans, 
Quand vous voirez encore 
Ces cheveux d'or en argent se changer, 
De ce beau sein l'ivoyre s'allonger, 
Ces lis fanir, et de vous s'estranger 
Ce beau teinct de l'Aurore, 
Qui pensez-vous qui vous aille chercher, 
Qui vous adore, ou qui daigne toucher 
Ce corps divin, que vous tenez tant cher 
Vostre beauté passee. 
Ressemblera un jardin à noz yeux 
Riand naguère aux hommes, et aux Dieux, 
Ores faschant de son regard les cieux 
Et l'humaine pensee. 
N'attendez donq que la grand faux du Temps 
Moissonne ainsi la fleur de voz primtemps, 
Qui rend les Dieux, et les hommes contents 
Les ans, qui peu séjournent, 
Ne laissent rien, que regrets et souspirs, 
Et empennez de nos meilleurs désirs, 
Avecques eux emportent noz plaisirs, 
Qui jamais ne retournent. 
Je ry souvent, voiant pleurer ces fouls, 
Qui mille fois voudroient mourir pour vous, 
Si vous croyez de leur parler si doulx 
Le parjure artifice 
Mais quant à moy, sans feindre ny pleurer, 
Touchant ce poinct, je vous puis asseurer, 
Que je veulx sain et dispos demeurer, 
Pour vous faire service. 
De voz beautez je diray seulement, 
Que si mon oeil ne juge folement, 
Vostre beauté est joincte également 
A vostre bonne grace 
De mon amour, que mon affection 
Est arrivée à la perfection 
De ce qu'on peult avoir de passion 
Pour une belle face. 
Si toutefois Petrarque vous plaist mieux, 
Je reprendray mon chant melodieux, 
Et voleray jusq'au séjour des Dieux 
D'une aele mieux guidee 
Là dans le sein de leurs divinitez 
Je choisiray cent mille nouveautez, 
Dont je peindray vos plus grandes beautez 
Sur la plus belle Idee. 
  
XXI. Elégie d'amour 
S'il m'en souvient, vous me distes un jour, 
En vous tenant quelque propos d'Amour, 
Que vous n'estiez de si léger courage 
Que de juger du cueur par le visage, 
Qu'amour si tost ne se peult enflammer, 
Qu'il fault premier cognoistre que d'aymer, 
Et que hastif je voulois faire gerbe 
D'une moisson qui est encor en herbe. 
Voz argumens sont fort à redoubter, 
Mais s'il vous plaist mes raisons escouter, 
Vous cognoistrez qu'à vaincre ilz sont faciles, 
Et qu'ilz ne sont ny Hectors ny Achilles. 
Quant au premier, je ne veulx soustenir 
Que vous deviez pour oracle tenir 
Tout ce qu'on dict, ny que (soit vraye ou feincte) 
Dessus le front tousjours l'amour soit peincte. 
Les cueurs humains un labyrinthe sont, 
Qui maints destours, maintes cachettes ont, 
Où l'on se perd, qui n'a le fil pour guide 
D'un bon esprit et jugement solide. 
Or avez-vous l'esprit si cler-voyant, 
Que nul destour, tant soit-il fourvoyant, 
Voz pas certains pouroit tromper en sorte, 
Qu'ilz n'ay'nt tousjours la raison pour escorte. 
Vos yeux, ma Dame, ont pouvoir de perser 
La nue espesse, et le ciel traverser, 
Passer le roc, sonder le creux de l'onde, 
Et voyager soubs la terre profonde. 
Qui pouroit donc empescher leur vigueur 
De penetrer au plus profond d'un cueur, 
Et là au vray descouvrir la pensée 
D'un amoureux, s'elle est saine ou blessée 
Quant est de moy, je ne pris onq plaisir 
A contre-faire un amoureux desir, 
Comme ceulx-là qui ayment par la plume, 
Et, sans aymer, font l'amour par coustume. 
Je ne suis point si subtil artizan, 
Que de pouvoir d'un parler courtizan 
D'un faulx souspir, et d'une larme feincte, 
Montrer dehors une amitié contraincte; 
Dissimulant mon visage par art, 
Car je ne suis ny Tuscan, ny Lombard. 
Qu'amour si tost en noz cueurs ne s'enflamme, 
Certainement je confesse, ma Dame, 
Que qui de soy ne peult enflammer, 
Le temps luy sert de beaucoup à aymer 
Et n'a dict mal, qui dict qu'à sa naissance 
L'amour est foyble, et de peu de puissance. 
Mais il s'entend de ces froides amours 
Qui sont ainsi qu'on void un petit ours, 
Lequel n'est rien qu'une masse difforme, 
A qui sa mere en lechant donne forme. 
Le vray amour naist du premier regard; 
Et ne veult point se façonner par art 
Et c'est pourquoy ces moitiez separees, 
Estans jadis par le monde egarees, 
Se retrouvant si bien se rejoingnoient, 
Que jamais plus elles ne s'esloingnoient. 
J'ay plusieurs poincts, que je pourois induire 
A ce propos, si je voulois deduire 
Ce faict au long, et demonstrer comment 
L'amour s'engendre en nous premièrement, 
Quelle est sa fin, son essence, et nature, 
D'où vient souvent qu'on ayme à l'aventure 
Un incogneu, et ne sçait-on pourquoy, 
Fors que l'on trouve en luy je ne sçay quoy, 
Qui à l'aymer par force nous incite; 
Comme le fer, qui suyt la calamite. 
Je parlerois d'autres sortes d'amours, 
Mais ce propos est de trop long discours, 
Et me suffit vous avoir faict cognoistre 
Que par le temps mon amour ne peult croistre. 
Quand à vouloir faire preuve de moy, 
Si vous vouliez pour gage de ma foy 
Ma propre vie, ayant receu tel gage, 
Vous auriez faict à vous-mesmes dommage, 
Perdant en moy un fidèle servant, 
Qui ne vous peult servir, s'il n'est vivant. 
Je suis content d'endurer mille peines, 
Mille souspirs, mille complaintes vaines, 
Mille desdaings, et refus rigoureux, 
Si autrement on n'est point amoureux 
Mais s'il vous plaist imiter la clemence 
De cestuy-là, dont la bonté immense 
Ayant esgard à nostre infirmité 
Nous donne plus que n'avons merité; 
Vous me ferez de vous-mesmes la grace 
Que sans mérite envers vous je pourchasse 
Sans qu'avec peine et longue passion 
J'ayë vers vous moindre obligation; 
Comme j'aurois, et telle jouissance 
Ne seroit grace, ains plus tost recompense. 
Quant à vouloir en herbe moissonner 
Ce qu'en espy vous me pourriez donner 
Avec le temps, si j'avois la science 
De le gaingner avecques patience, 
Je ne vouldrois qu'on me peust reprocher 
Que les fruicts verds je voulusse arracher, 
Ne que si fol ou si hastif je feusse, 
Que leur saison attendre je ne peusse 
Mais ne peult-on l'amour assaisonner, 
Comme les fruicts, et par art luy donner 
Maturité, sans bien souvent attendre 
Si longuement, pour le trouver plus tendre, 
Que par le temps, ou autre deffaveur 
Il ayt perdu le goust et la saveur 
Les fruicts d'amour sont de nature telle, 
Qu'ilz plaisent plus en leur saison nouvelle 
Qu'en leur hyver, d'autant que leur verdeur 
Ne se meurit jamais par la froideur, 
Et n'ont le goust ny la couleur si franche, 
Quand de soymesme ilz tumbent de la branche. 
L'amour, ma Dame, en mon affection 
Est arrivé à sa perfection, 
Et ne pouroit ny le temps n'y l'usage 
Y adjouter un seul poinct d'avantage. 
Donques pourquoy en sont les fruicts trop verds 
Prenez le cas que cinq ou six hyvers 
Soi'nt jà passez, et qu'avec longue peine 
Ilz soi'nt venus en accroissance pleine 
De les cuillir on me peult dispenser, 
C'est le moyen, pour l'amour avancer. 
  
XXII. Chanson 
Si vous regardez, ma Dame, 
Sans plus à vostre grandeur, 
Vous dedaignerez l'ardeur 
Dont vostre beauté m'enflamme 
Veu que digne je ne suis 
Du grand bien que je poursuis. 
Vous direz (et je confesse 
Que vous direz verité) 
Que ma basse qualité 
N'egale vostre hautesse, 
Et que mon affection 
N'est qu'une presumption. 
Mais si vous jugez la force 
Dont procède mon ennuy, 
Et combien est fol celuy 
Qui contre l'Amour s'efforce, 
Vous direz mon amitié 
Estre digne de pitié. 
Le devoir de reverence 
Se doit garder en tout lieu, 
Mais tousjours ce petit Dieu 
Ne faict telle différence 
Il est aveugle, et n'a point 
D'esgard à ceux-là qu'il poingt. 
Que la verité soit telle, 
Je n'allégueray les Dieux, 
Qui sont descendus des cieux 
Pour une beauté mortelle 
Je ne veulx pour m'excuser 
A ces fables m'amuser. 
Du beau pasteur de Latmie 
L'exemple me suffiroit, 
Qui en dormant attiroit 
Du ciel la Lune s'amye 
Mais je ne demande pas 
Que vous descendez si bas. 
Si grande n'est mon audace 
D'oser si hault aspirer, 
Ne de vouloir esperer 
Plus que vostre bonne grace 
Mon cueur ne voudroit penser 
Rien qui vous peust offenser. 
Le loyer de mon service, 
Si rien je puis desservir, 
C'est que seulement servir 
De vostre gré je vous puisse 
Et que m'ottroyez ce bien, 
Puis qu'il ne vous couste rien. 
Allégant pour ma défense, 
Que les royales hauteurs 
Tousjours des bas serviteurs. 
N'ont eu l'amour pour offense 
Et qu'Amour et majesté 
Souvent ensemble ont esté. 
Si la loy d'Amour est telle 
Qu'on ne doive s'abbaisser, 
Vostre grandeur doit laisser 
Toute chose au dessous d'elle, 
Pour ce que rien entre nous 
Ne sera digne de vous. 
Mais si vous suyvez l'exemple 
Des Dieux, qui n'ont à dédain 
Que d'un rustique la main 
Des voeux présente à leur temple, 
Comme eulx vous prendrez à gré 
Mon cueur à vous consacré. 
J'entens si vostre excellence 
Digne de l'amour d'un Roy, 
Vostre grandeur, et ma foy 
Met en egale ballence, 
Puis qu'en cela j'ay tant d'heur 
D'égaler vostre grandeur. 
Si un Prince vous honore, 
Ce n'est grande nouveauté 
Il prend bien la privauté. 
Du plus désirer encore 
Et croid que tout ce qu'il veult, 
Refuser on ne luy peult. 
Mais celuy qui hors d'attente 
De sa requeste obtenir, 
Sans espoir de parvenir 
De sa peine se contente, 
On peult dire seurement 
Qu'il ayme fidelement. 
Suspecte est l'amour des princes, 
Et de ces amours de court 
Souvent le bruit, qui en court 
Faict la fable des provinces 
Qui ayme plus grand que soy, 
Luy mesme se donne loy. 
De moy vous ne devez croire, 
Que de ma felicité 
Par quelque legereté 
Jamais je me donne gloire 
Je sçay la punition 
Du malheureux Ixion. 
Je sçay la peine d'Anchise 
Et sçay... mais je ne veulx point 
Discourir quant à ce poinct 
De garder la foy promise. 
Je ne veulx rien obtenir 
Qu'on doive secret tenir. 
Au fort, Dame, s'il vous semble 
Qu'on ne me doive excuser, 
Veuillez plus tost accuser 
Et vous, et l'Amour ensemble 
Et Dieu qui de vous a faict 
Un chef d'oeuvre trop parfaict. 
Cela vous doit estre preuve 
De vostre perfection, 
Puis que toute affection 
De vous esclave se treuve 
Ne vous faictes estimer, 
Ou bien vous laissez aymer. 
Si mon cueur a faict offense. 
De s'estre à vous attaché, 
Amour a faict le peché, 
Et j'en fais la penitence 
Un peché, selon les loix, 
Ne se doit punir deux fois. 
Vous me pouvez bien, ma Dame, 
Commander de vous voir, 
Mais non de ne vous avoir 
Tousjours engravee en l'ame 
Puis qu'Amour avec son traict 
Luymesme en fit le protraict. 
Il fault donc qu'il y demeure 
Aussi ay-je ferme foy 
De l'emporter avec moy, 
Quand il fauldra que je meure 
Me vantant le plus heureux 
De tous loyaulx amoureux. 