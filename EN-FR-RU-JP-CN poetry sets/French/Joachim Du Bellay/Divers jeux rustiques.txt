L'avarice, et impudence de certains imprimeurs, qui ne font conscience de se 
jouer de la réputation d'autruy, pour faire indifféremment leur profit de tout 
ce qui tumbe entre leurs mains, a esté cause (amy lecteur) que contre ma volonté 
j'ay cy devant publié la plus grand part de ce que tu liz de moy, comme je fais 
encores de ce que je t'offre maintenant. Car combien que ce qui en est le 
meilleur (s'il y a rien de bon) ne mérite l'impression, si est-ce que j'ayme 
beaucoup mieulx que tu le lises imprimé correctement, que dépravé par une 
infinité d'exemplaires, ou, qui pis est, corrompu misérablement par un tas 
d'imprimeurs non moins ignorans que téméraires et impudens. Ce qui m'a 
contrainct de recueillir par cy par là, comme les fuilletz de la Sibylle, toutes 
ces petites pièces assez mal cousues, mais qui, peult estre, ne te donneront 
moins de plaisir que beaucoup d'autres plus graves, plus polies et mieulx 
agencées. Reçoy donques ce présent, tel qui est, de la mesme volonté que je te 
le présente employant les mesmes heures à la lecture d'iceluy, que celles que 
j'ay employées à la composition c'est le temps qu'on donne ordinairement au 
jeu, aux spectacles, aux banquetz, et autres telles voluptez de plus grands 
fraiz, et bien souvent de moindre plaisir, pour le moins de recréation moins 
honeste et moins digne d'un esprit libéralement institué. Quoy que ce soit, 
ceulx qui sont ou si sévères, que rien ne leur plaist, s'il n'est plein de 
doctrine et antique érudition, ou si délicatz, que leurs oreilles rejectent 
toutes choses, si elles ne sont élabourées en perfection, le tiltre du livre les 
admoneste de ne passer plus avant, et se réserver à d'autres oeuvres que je leur 
garde, plus dignes d'eux, j'entens s'ilz me veulent départir tant de faveur, et 
à eulx mesmes tant de loysir, que de les lire. 
À Dieu. 