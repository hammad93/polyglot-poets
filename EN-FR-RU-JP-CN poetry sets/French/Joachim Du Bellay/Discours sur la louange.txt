Bien que ma Muse petite 
Ce doulx-utile n'immite 
Qui si doctement escrit, 
Ayant premier en la France 
Contre la saige ignorance 
Faict renaistre Democrit 
Pourtant, Macrin, ne te fasche 
Si la bride ung peu je lasche 
Au soing qui l'esprit me rompt 
Et se pour t'aider à rire, 
J'ay entrepris de t'escrire, 
Pour me derider le front. 
La felicité non faulse, 
L'eschelle qui nous surhaulse 
Par degrez jusques aux cieux, 
N'est-ce pas la vertu seule, 
Qui nous tire de la gueule 
De l'Orque avaricieux 
L'homme vertueux est riche 
Si sa terre tumbe en friche, 
Il en porte peu d'ennuy 
Car la plus grande richesse 
Dont les Dieux luy font largesse 
Est tousjours avecques luy. 
Il est noble, il est illustre 
Et si n'emprunte son lustre 
D'une vitre, ou d'ung tumbeau, 
Ou d'une image enfumée 
Dont la face cousumée 
Rechigne dans ung tableau. 
S'il n'est duc, ou s'il n'est prince 
D'une et d'une autre province, 
Si est-il roy de son coeur 
Et de son coeur estre maistre, 
C'est plus grand' chose que d'estre 
De tout le monde vainqueur. 
Si les mains de la nature 
Toute sa linëature 
N'ont mignardé proprement, 
Si en est l'esprit aymable 
Et qui est plus estimable, 
Le corps, ou l'accoustrement 
La richesse naturelle, 
C'est la santé corporelle 
Mais si le ciel est donneur 
D'une ame saine, et lavée 
De toute humeur dépravée, 
C'est le comble du bonheur. 
Que me sert la docte escolle 
De Platon, ou que j'accolle 
Tout cela que maintenoit 
Le grand Peripatetique, 
Ou tout ce qu'en son portique 
Zenon jadis soustenoit 
Si l'ignorant et pauvre homme 
Tout ce que vertu on nomme 
Garde precieusement, 
Pandant que monsieur le sage, 
Qui n'a vertu qu'au visage, 
En parle ocieusement 
Que me sert-il que j'embrasse 
Petrarque, Vergile, Horace, 
Ovide, et tant de secrez, 
Tant de Dieux, tant de miracles, 
Tant de monstres, et d'oracles 
Que nous ont forgé les Grecz 
Si pandant que ces beaux songes 
M'apastent de leurs mensonges, 
L'an, qui retourne souvent, 
Sur ses ailes empennées 
De mes meilleurs années, 
M'enporte avecques le vent 
Que me sert la thëorique 
Du nombre Pythagorique 
Ung rond, une ligne, ung poinct 
Le pinceter d'une chorde, 
Ou sçavoir quel ton accorde 
Et quel ton n'accorde point 
Que me sert voir tout le monde 
En papier, ou je me fonde 
A l'arpanter pas à pas 
Si en mon coeur je n'eu' onques 
Mesure, ou nombre quelquonques, 
Accord, reigle ny compas 
Que me sert l'architecture, 
La perspective, et peincture, 
Ou au mouvement des cieux 
Contempler les choses haultes, 
Si pour congnoistre mes faultes 
Je ne me voy que des yeux 
Que sert une longue barbe, 
Ung clystere, une reubarbe, 
Pour me faire vertueux 
Ou une langue sçavante, 
Ou une loy mise en vante 
Au barreau tumultueux 
Que me sert-il que je vole 
De l'ung jusqu'à l'autre pole, 
Si je porte bien souvent 
La peur et la mort en pouppe, 
Avecques l'horrible trouppe 
Des ondes grosses du vent 
Que me sert que je m'ottroye 
Pour quelque petite proye 
Au sort douteux des combaz, 
Si la fortune crüelle 
Et la mort continüelle 
Me talonnent pas à pas 
Que me sert-il que je suyve 
Les princes, et que je vive 
Aveugle, müet et sourd, 
Si apres tant de services 
Je n'y gaigne que les vices 
Et les bons jours de la court 
C'est une divine ruze 
De bien forger une excuze, 
Et en subtil artizan, 
Soit qu'on parle ou qu'on chemine, 
Contrefaire bien la myne 
D'ung vieil singe courtizan. 
C'est une loüable envie 
A ceux qui toute leur vie 
Veulent demourer oyzeux, 
D'ung nouveau ne faire conte, 
Et pour garder qu'il ne monte, 
Tirer l'eschelle apres eulx. 
C'est belle chose, que d'estre 
Des hommes appellé maistre 
Et du vulgaire eslongné, 
Ne parlant qu'en voix d'oracle, 
Espouänter d'ung miracle 
Et d'ung sourcy renfrongné 
C'est chose fort singuliere 
Qu'une reigle irreguliere 
Dessoubs ung front de Caton 
Ou dire qu'on est fragile, 
Affeublant de l'Evangile 
La charité de Platon. 
C'est une heureuse poursuytte, 
Estre dix ans à la suyte 
D'ung benefice empestré 
Et puis pour toute resource 
Vider et procez et bourse 
Par ung arrest non chastré. 
C'est une belle science, 
Pour faire une experience 
Avant qu'estre vieil routier, 
Par la mort guerir les hommes, 
Et puis dire que nous sommes 
Des plus sçavans du mestier. 
C'est ung vertueux office, 
Avoir pour son exercice 
Force oyzeaux, et force aboys, 
Et en meutes bien courantes 
Clabauder toutes ses rentes 
Par les champs et par les boys. 
C'est une chose divine, 
Qu'une femme ou sotte, ou fine. 
C'est encor' ung heureux poinct 
De l'avoir pauvre et foeconde 
Puis monstrer à tout le monde 
Les cornes qu'on ne void point. 
C'est ung heureux advantage, 
Qu'ung alambic en partage, 
Ung fourneau Mercurien 
Et de toute sa sustance 
Tirant une quinte essence, 
Multiplier tout en rien. 
C'est une chose fort grave, 
Estre magnifique, et brave 
Et sans y espargner Dieu, 
S'obliger en beau langage 
Et puis mettre tout en gage 
Pour enrichir sainct Matthieu. 
C'est chose noble, que d'estre 
En lice, en carriere adextre, 
Soit de nuict, ou soit de jour 
Bon au bal, bon à l'escrime 
Puis d'ung luc et d'une ryme 
Trionfer dessus l'amour. 
Ce sont beaux motz, que bravade, 
Soldat, cargue, camyzade 
Avec' ung brave san-dieu. 
Trois beaux detz, une querelle, 
Et puis une maquerelle, 
C'est pour faire ung Demy-dieu. 
Ce sont choses fort aigües, 
Par sentences ambigües 
Philosopher haultement 
Et voyant que la fortune 
Ne vous veult estre opportune, 
Nous feindre ung contentement. 
Quel estat doy' je donq' suyvre, 
Pour vertueusement vivre 
Je ne parle desormais 
Du courtizan, ou agreste 
Car c'est la fable d'Oreste, 
Qui ne s'acheve jamais. 
Le tonneau Dïogenique, 
Le gros sourcy Zenonique, 
Et l'ennemy de ses yeux, 
Cela ne me deïfie 
La gaye philosophie 
D'Aristippe me plaist mieulx. 
Celuy en vain se travaille, 
Soit en terre, ou soit qu'il aille 
Où court l'avare marchant, 
Qui fasché de sa presence, 
Pour trouver la suffisence, 
Hors de soy la va cherchant. 
Macrin, pandant qu'à Ivrée 
Dessus ta lyre enyvrée 
Du nectar Aönien, 
Tu refredones la gloire, 
Qui consacre à la memoire 
Ton Mecenas, et le mien 
Ma Muse, qui se pourmeine 
Par Anjou, et par le Meine, 
A faict ce discours plaisant 
Ryant les erreurs du monde, 
Où en raison je me fonde, 
Le sage contrefaisant. 