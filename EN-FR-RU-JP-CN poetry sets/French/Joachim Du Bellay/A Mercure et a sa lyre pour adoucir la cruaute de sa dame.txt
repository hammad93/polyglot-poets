Neveu d'Atlas, qui donnas le pouvoir 
Au vieil Thebain des pierres esmouvoir, 
Et toy encor', ô coquille dorée, 
Des plus grands Roys au vieux siecle adoree, 
Montre moy les accords 
Des accordans discords, 
D'ont ma doulce ennemye 
Se puisse emerveiller, 
Et face reveiller 
Son oreille endormie. 
Ell' fuit ainsi que la jeune jument, 
Qui va l'ardeur des chevaulx allumant 
Deçà delà, jouant par les campaignes 
Ou sur le doz des prochaines montaignes. 
Des noces de doulx point 
Encores ne la poingt 
(La sauvage et farouche) 
Mais d'un pié non oisif 
Fuit le mary lascif, 
De peur qu'il ne la touche. 
Tu peux mener les compaignes forestz 
Tygres, lyons te vont suyvant de près 
Et soubs ton chant les rivières bruyantes 
Haussent la bride à leurs ondes fuyantes. 
Le portier aboyant 
Tes chansons feut oyant, 
Bien que sa teste porte 
Serpens pleins de laideur, 
Et que puante odeur 
De ses trois gueulles sorte. 
Le grand Tytie à l'oeil fier et hydeux 
Et Ixion rirent en depit d'eulx. 
La rouë aussi, qui jamais ne s'arreste, 
Avec la pierre à t'escouter feut preste. 
La doulceur de ta voix 
Arresta quelquefois 
Le Bussart tousjours vyde, 
Ce pendant que chantant 
Tu alois esbatant 
La race Danaïde. 
Ecoute donq' de ces vierges ici 
La cruauté, et les tourments aussi, 
Celle qui m'est en plus cruelle peine 
Qu'à leur maris cete gent inhumaine 
Dont l'une seulement, 
Qui mentit noblement 
A son pere infidele, 
Valoit bien que le fruit 
De nuptiale nuit 
Ne feust eloingné d'elle. 
Sus, leve-toy (tous bas dist elle adonc' 
Au jeune epoux) que ton sommeil trop long 
Tout maintenant par la tourbe cruelle 
Ne soit mué en nuit perpetuelle. 
Desjà toutes ont mis 
Leurs espoux endormis 
A mort (les inhumaines) 
La lyonne courant' 
Ainsi va devorant 
Les veaux parmy les plaines. 
Moy, que pitié et l'amour de toy poingt, 
O mon amy! je ne t'occiray point. 
Haste toy donq', ta vie (helas) je n'ose 
Tenir ici plus longuement enclose. 
Soint de pesans liens 
Chargez les membres miens, 
Ou face que j'endure 
Exil perpetuel 
Le mien pere cruel, 
Pour n'avoir esté dure. 
Fuy de rechef, où le vent te conduit, 
Fuy ce pendant que Venus et la nuit 
Donnent faveur à ta course hastive. 
Je demouray en ta place captive. 
Sur mon sepulchre au moins 
Grave ces pleurs tesmoings 
De mon amour extreme 
Tesmoings dor'enavant 
Que je t'ay fait vivant 
Par la mort de moymesme. 