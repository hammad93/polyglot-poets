Par un sentier inconneu à mes yeux 
Vostre grandeur sur ses ailes me porte 
Où de Phebus la main sçavante et forte 
Guide le frein du chariot des cieulx. 
Là elevé au cercle radieux 
Par un Demon heureux, qui me conforte, 
Celle fureur tant doulce j'en rapporte, 
Dont vostre nom j'egalle aux plus haulx dieux. 
O Vierge donc, sous qui la Vierge Astrée 
A faict encor' en nostre siecle entrée! 
Prenez en gré ces poëtiques fleurs. 
Ce sont mes vers, que les chastes Carites 
Ont emaillez de plus de cent couleurs 
Pour aler voir la fleur des Marguerites. 
