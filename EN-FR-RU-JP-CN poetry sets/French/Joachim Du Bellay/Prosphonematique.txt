Vous, qui tenez les sources de Pegaze, 
(Celestes Seurs) bandez vostre arc divin 
Tout au plus hault de vostre sainct Parnaze 
Et permettez que ce bras Angevin 
Par l'air François desserre un traict, qui vole 
Mieulx que jamais de l'un à l'autre pole. 
Ce traict puissant dessus ses ailes porte 
L'horrible nom qui fait mouvoir les cieux, 
Le fer, la flamme, et la non jamais morte 
Gloire des Roys, enfans aisnez des Dieux 
Dont le protraict Henry, celeste race, 
A peint au vif en sa divine grace. 
La majesté de son front tant illustre 
Entre les Roys apparoist tout ainsi 
Que l'or aupres de l'argent et son lustre 
Ard tout l'obscur de ce beau siecle ici, 
Comme la Lune aux etoiles eclaire. 
Par le serain de quelque nuict bien claire 
En quelque part que son bel oeil se montre, 
Comme un printemps il serene le jour 
Et semble bien qu'à si haulte rencontre 
Renaisse au monde un plus joyeux sejour. 
Le Ciel en rid, et le Soleil encore 
De nouveaux raiz ses blons cheveux decore. 
Vien, Prince, vien rends aux tiens la lumiere 
Qu'obscurcissoit ce tien long demeurer, 
Et la vigueur de leur vertu premiere, 
Qui ne se peult, qu'en ta force, asseurer. 
Ton seul regard inspire en leurs couraiges 
L'ardent desir des martiaux ouvraiges. 
Comme la mere au rivaige lamente, 
Prie, et fait voeux pour son desiré filz, 
Qu'un vent contraire en haulte mer tormente 
Outre le terme à son retour prefix 
Paris ainsi languissoit avant l'heure 
Qui a mis fin à ta longue demeure. 
La grand Ceres, qui ces murs environne, 
A ton passer, de beaux epiz dorez 
Enceinct le tour de sa riche couronne, 
Et par les champs de jaune colorez 
Fait ondoyer sa chevelure blonde, 
Pour honnorer le mesme honneur du monde. 
Bacchus aussi orne teste et visaige 
De nouveau pampre et d'odorantes fleurs 
Prez, montz, et plains à ton heureux passaige 
Vestent habits de diverses couleurs 
Et la forest branlant sa teste armée 
Donne le fraiz de sa neufve ramee. 
Les Demidieux, et Nymphes se retirent 
Aux plus haulx lieux, pour à l'aise te voir 
Les plus doulx vents tant seulement souspirent 
Les ruysselets ne font moins leur devoir 
Et les oizeaux à l'envy te saluent 
Sur les sommets qui un peu se remuent. 
Tout animal domestic ou champestre 
Fiche sur toy son regard etonné 
Les baz tropeaux en ont laissé le paistre 
Et les taureaux en ont abandonné 
Leurs fiers combaz les plus cruelles bestes 
Devers le ciel ont élevé leurs testes. 
Qui a peu veoir les mousches menageres 
Sur le printemps de leurs manoirs saillir, 
Faire un grand bruit, et s'en voler legeres, 
Puis ça et là l'honneur des champs cueillir 
Celuy a veu les miliers, qui se rendent 
Dessus les murs et portes, qui t'attendent. 
Paris, qui void son Prince à la campaigne, 
A mis au vent tout importun souci 
Toute maison en tout plaisir se baigne 
Veuf de procez est le Palaiz aussi 
Et par les feuz, qui aux temples s'allument, 
Pour toy, HENRY, mil' autels aux Dieux fument. 
Enfans bien nez, les plus heureuses bandes, 
Vostre beau chant soit l'IO triumphal 
Vous saincts vieillars, chargez les Dieux d'offrandes 
Vierges aussi au visaige Nymphal, 
Faites couler une pluye de roses, 
Des propres mains de l'Aurore decloses. 
Ecoute, Roy, le plus grand de la terre, 
L'horrible voix du foudroyant canon, 
Qui par le ciel fait un nouveau tonnerre, 
Moindre pourtant que le bruit de ton nom. 
Seine en fremist, les rivieres craintives 
Heurtent en vain leurs opposees rives. 
Jupiter mesme, oyant l'air ainsi fendre, 
Change couleur pour un tel foudroyer 
Et craint encor' que la Terre n'engendre 
Nouveaux enfans, pour le Ciel guerroyer. 
La nuict qui sort de l'epesse fumiere 
Avant le soir fait faillir la lumiere. 
Seine dormoit au plus creux de ses ondes, 
Mais te sentant de sa rive approcher, 
A mis dehors ses belles tresses blondes, 
Et s'est assize au coupeau d'un rocher. 
Ses filles lors, qui à my-corps y nouent, 
Diversement à l'entour d'elle jouent. 
Marne peignoit ses beaux cheveux liquides, 
Qui luy armoint et l'un et l'autre flanc 
Oyze au soleil seichoit les siens humides, 
Les separant sur son col net et blanc 
Et de ces jongz, Yonne, que tu portes, 
Tu en tissois chapeaux de mile sorte. 
Lors se tirant sur le rocher sauvaige, 
L'une apres l'autre ont fait plus d'une fois 
Hault rechanter tout le courbé rivaige, 
Soubz l'argentin de leurs celestes voix. 
Quelqu'une ainsi consacre à la Memoire 
(S'il m'en souvient) de sa mere la gloire 
Tage, e Pactol' à l'arene doree 
N'ont merité l'honneur qui t'appartient, 
O fleuve heureux! de qui l'onde azuree 
Dessus son dos plus grans thesors soutient. 
Ton cours tortu, qui lentement distile, 
D'un gras limon rend la terre fertile. 
En mile tours par la Province heureuse 
Tes cleres eaux s'en vont ebanoyant 
Tes braz y font mainte isle plantureuse 
De tous cotez et ainsi tournoyant, 
Entre hauls murs ton onde etroitte et forte 
Le riche honneur de l'abondance porte. 
Les grans cyprez poussent bien hault sur l'herbe 
Leurs fiers sommetz à croistre exercitez 
Le grand Paris d'un tel fleuve superbe 
Leve son chef sur les autres citez, 
Non autrement qu'on void parmy les nues 
Les haulx sourcils des grands Alpes chenues. 
Quelqu'un loura (dit la Nymphe seconde) 
Lyon, Rouan, Bordeaux, Orleans, Tours 
Et je diray la richesse feconde 
Du grand Paris, et ses superbes tours 
Ses temples sainctz, et son Palaiz, qui semble 
Non un Palaiz, mais deux citez ensemble. 
Mere des ars, ta haulteur je salue, 
Je vous salue aussi, vous tous les Dieux, 
Qui avez là vostre demeure elue 
Pour y semer les grans thesors des cieux 
Pallas y est, et les Muses sacrees 
Sur Seine ont fait leurs rivaiges ascrees. 
Comment te peut assez chanter la France, 
O grand FRANCOYS, des neuf Seurs adoré 
Tu as defaict ce vil monstre Ignorance, 
Tu as refaict le bel aage, doré 
Par toy premier au monde est revenue 
La belle Vierge au vieux siecle cogneue. 
Les vertueux (dist la troizieme) viennent 
Des vertueux les fiers taureaux ainsi 
La braveté de leur source retiennent 
Des bons chevaux les bons naissent aussi 
L'aigle haultain ne degenere, et tombe 
Au naturel de la simple columbe. 
De ton FRANCOYS, qu'un autre n'eust peu suyvre, 
En ton Henry à mesme vertu né, 
France, tu vois l'exellence revivre, 
Dont les haulx Dieux rien meilleur n'ont donné. 
N'y donneront, bien qu'ils facent renaitre 
Sept et sept fois le temps du premier estre. 
Vy, Prince, vy et de cent ans encores 
Pour enrichir le sejour eternel 
De nostre bien, ne vole ou reluit ores 
Au plus beau lieu ton Astre paternel 
Qui d'oeil benin ton franc peuple regarde, 
Te favorize, et ta place te garde. 
Ainsi chantoint les trois Nymphes Senoizes 
Comme à l'envy, quand Seine en se levant 
Entrerompit leurs tant doulcettes noizes 
Et d'une voix, qui persoit bien avant, 
Fist resonner aux oreilles royales 
L'heureux decret des trois vierges fatales. 
Tu es venu finablement, ô Prince! 
Et je t'avoy' si long temps attendu. 
Tu es au seing de ma belle Province 
Entre mes braz heureusement rendu. 
Ecoute donq' de quoy m'ont asseurée 
Les non menteurs oracles de Nerée. 
Estce pas toy, à qui les Dieux promettent 
Tout le bon heur du monarque Romain 
Les Dieux, qui jà par leurs arests soumettent 
Tout l'univers à ta puissante main 
J'en voy desja les depouilles captives 
Mises par toy pour trophee à mes rives. 
Je voy tomber soubz les fleches Françoises 
Le Leopard, ton antiq' ennemy, 
Qui souloit bruire aux forests Ecossoizes 
Le feu vangeur desjà vole parmy 
La nef captive au sang Anglois encore 
L'azur marin de pourpre se colore. 
Je vois desjà la columne elevee 
De ta victoire et ta gloire qui luit 
Est si avant dans les cieulx engravee, 
Qu'on la peult lire en l'obscur de la nuit. 
Le beau Croissant, qui le ciel François orne, 
Ameine en rond et l'une et l'autre corne. 
Un lieu se treuve hors le cours de l'annee, 
Loing de la voye au chariot luisant, 
Là où Atlas tient l'epaule inclinee 
Dessoubs l'esseul aux etoiles duisant. 
Là, tu feras ta renommee entendre, 
Et jusqu'aux bords de la terre s'etendre. 
Bien tost après Discorde furieuse 
Soubs un frein serf prise tu meneras 
Lors regnera la paix victorieuse 
Lors de Janus le temple fermeras 
Et de laurier ta teste couronnee 
Adonq' sera d'olive environnee. 
Ce nouveau siecle, à l'antique semblable, 
Verra fleurir le sceptre de Valois. 
La Foy chenue, alors non violable, 
Tiendra le lieu des punissantes loix. 
Vice mourra et les nopces pollues 
Ne seront lors par amours dissolues. 
A Dieu donq' Roy, mon destin me rapelle. 
Ainsi disant, le genoil avança 
Puis tout à coup, avec sa troupe belle 
D'un sault leger en l'onde se lança 
L'eau jette un son, et en tournoyant toute, 
Fait bouillonner mainte ecumeuse goutte. 