Qui prestera la parole 
A la douleur, qui m'affole 
Qui donnera les accens 
A la plainte, qui me guyde 
Et qui laschera la bride 
A la fureur, que je sens 
Qui baillera double force 
A mon ame, qui s'efforce 
De soupirer mes douleurs 
Et qui fera sur ma face 
D'une larmoyante trace 
Couler deux ruysseaux de pleurs 
Sus mon coeur, ouvre ta porte, 
Affin que de mes yeux sorte 
Une mer à ceste foys. 
Ores fault que tu te plaignes, 
Et qu'en tes larmes tu baignes 
Ces montaignes et ces boys. 
Et vous mes vers, dont la course 
A de sa premiere sourse 
Les sentiers habandonnez, 
Fuyez à bride avalée, 
Et la prochaine valée 
De vostre bruyt estonnez. 
Vostre eau, qui fut clere et lente, 
Ores trouble et violente, 
Semblable à ma douleur soit, 
Et plus ne meslez vostre onde 
A l'or de l'arene blonde, 
Dont vostre fond jaunissoit. 
Mais qui sera la premiere 
Mais qui sera la derniere 
De vos plaintes O bons dieux! 
La furie qui me domte, 
Las je sens qu'elle surmonte 
Ma voix, ma langue et mes yeux. 
Au vaze estroict, qui degoute 
Son eau, qui veult sortir toute, 
Ores semblable je suis 
Et fault (ô plainte nouvelle) 
Que mes plainctz je renovelle, 
Dont plaindre assez je ne puis. 
Quand toutes les eaux des nües 
Seroient larmes devenues, 
Et quand tous les ventz congnuz 
De la charette importune, 
Qui fend les champs de Neptune, 
Seroient soupirs devenuz 
Quand toutes les voix encores 
Complaintes deviendroient ores, 
Si ne me suffiroient point 
Les pleurs, les soupirs, le plaindre, 
A vivement contrefeindre 
L'ennuy qui le coeur me poingt. 
Ainsi que la fleur cuillie 
Ou par la Bize assaillie 
Pert le vermeil de son teinct, 
En la fleur du plus doulx âage 
De mon palissant visage 
La vive couleur s'esteinct. 
Une languissante nuë 
Me sille desja la vëue, 
Et me souvient en mourant 
Des doulces rives de Loyre, 
Qui les chansons de ma gloyre 
Alloit jadis murmurant 
Alors que parmy la France 
Du beau Cygne de Florence 
J'alloys adorant les pas, 
Dont les plumes j'ay tirées, 
Qui des ailes mal cirées 
Le vol n'imiteront pas. 
Quel boys, quelle solitude, 
Tesmoing de l'ingratitude 
De l'archer malicieux, 
Ne resonne les alarmes 
Que les amoureuses larmes 
Font aux espris ocieux 
Les bledz ayment la rousée, 
Dont la plaine est arrousée 
La vigne ayme les chaleurs, 
Les abeilles les fleurettes, 
Et les vaines amourettes 
Les complaintes et les pleurs. 
Mais la douleur vehemente, 
Qui maintenant me tormente, 
A repoussé loing de moy 
Telle fureur insensée, 
Pour enter en ma pensée 
Le trait d'un plus juste esmoy. 
Arriere, plaintes frivoles 
D'ung tas de jeunesses folles. 
Vous, ardens soupirs encloz, 
Laissez ma poictrine cuyte, 
Et traynez à vostre suyte 
Mile tragiques sangloz. 
Si l'injure desriglée 
De la fortune aveuglée, 
Si ung faulx bon-heur promis 
Par les faveurs journalieres, 
Si les fraudes familieres 
Des trops courtizans amis, 
Si la maison mal entiere 
De cent procez heritiere, 
Telle qu'on la peut nommer 
La gallere desarmée, 
Qui sans guide et mal ramée 
Vogue par la haute mer 
Si les passions cuysantes 
A l'ame, et au corps nuyzantes, 
Si le plus contraire effort 
D'une fiere destinée, 
Si une vie obstinée 
Contre ung desir de la mort 
Si la triste congnoissance 
De nostre fresle naissance, 
Et si quelque autre douleur 
Geynne la vie de l'homme, 
Je merite qu'on me nomme 
L'esclave de tout malheur. 
Qu'ay-je depuis mon enfance 
Sinon tout injuste offence 
Senty de mes plus prochains 
Qui ma jeunesse passée 
Aux tenebres ont laissée, 
Dont ores mes yeux sont plains. 
Et depuis que l'âge ferme 
A touché le premier terme 
De mes ans plus vigoreux, 
Las, helas, quelle journée 
Feut onq' si mal fortunée 
Que mes jours les plus heureux 
Mes oz, mes nerfs, et mes veines, 
Tesmoins secrez de mes peines, 
Et mile souciz cuysans 
Avancent de ma vieillesse 
Le triste hyver, qui me blesse 
Devant l'esté de mes ans. 
Comme l'autonne saccage 
Les verdz cheveux du boccage 
A son triste advenement, 
Ainsi peu à peu s'efface 
Le crespe honneur de ma face 
Veufve de son ornement. 
Mon coeur jà devenu marbre 
En la souche d'ung vieil arbre 
A tous mes sens transmuez 
Et le soing, qui me desrobe, 
Me faict semblable à Niobe 
Voyant ses enfants tuez. 
Quelle Medée ancienne 
Par sa voix magicienne 
M'a changé si promptement 
Fichant d'aiguilles cruelles 
Mes entrailles, et moëlles 
Serves de l'enchantement 
Armez vous contre elle donques, 
O vous mes vers! et si onques 
La fureur vous enflamma, 
Faites luy sentir l'ïambe 
Dont contre l'ingrat Lycambe 
La rage Archiloq arma. 
O nuict! ô silence! ô lune! 
Que ceste vieille importune 
Ose du ciel arracher, 
Pourquoy ont la terre, et l'onde, 
Mais pourquoy a tout le monde 
Conspiré pour me facher 
Ny toute l'herbe cuillie 
Par les champs de Thessalie, 
Ny les murmures secrez, 
Ny la verge enchanteresse, 
Dont la Dame vangeresse 
Tourna les visages Grecz 
Ny les flambeaux qu'on allume 
Aux obseques, ny la plume 
Des mortuaires oizeaux, 
Ny les oeufz qu'on teinct et mouille 
Dans le sang d'une grenouille, 
Ny les Avernales eaux 
Ny les images de cire, 
Ny ce qui l'enfer attire, 
Ny tous les vers enchantez 
Par la vieille eschevelée 
D'une voix entremeslée 
Six et trois fois rechantez 
Ny le menstrueux breuvage 
Meslé avecques la rage 
Qui s'enfle au front des chevaux, 
Ny les furies ensemble 
Enfanteroient (ce me semble) 
Le moindre de mes travaux. 
Moindre feu ne me consume 
Et moindre peste ne hume 
La tiede humeur de mes oz, 
Que l'Herculienne flamme 
Ayant le don de sa femme 
Engravé dessus le doz. 
Les flotz courroussez, qui baignent 
Leurs rivages, qui se plaignent, 
Ne sont plus sourds que je suis 
Ny ce peuple, qui habite 
Où le Nil se precipite 
Dedans la mer par sept huys. 
Les ventz, la pluye et l'orage 
N'exercent plus grand oultrage 
Sur les montz et sur les flotz, 
Que l'eternelle tempeste 
Qui brouille dedans ma teste 
Mile tourbillons encloz. 
Comme la fole prestresse, 
A qui le Cynthien presse 
Le coeur superbe et despit, 
Herissant sa chevelure 
Contre-tourne son allure 
Par ung mouvement subit, 
Ainsi aveq' noire myne 
Tout furieux je chemine 
Par les champs plus eslongnez, 
Remaschant d'ung soucy grave 
Mile fureurs, que j'engrave 
Sur mes souciz renfrongnez. 
Tel est le Thebain Panthée, 
Quand son ame espovantée 
Voit le soleil redoublé 
Tel, le vangeur de son pere, 
Quand les serpents de sa mere 
Luy ont son esprit troublé. 
D'une entre-suyvante fuyte 
Il adjourne, et puys annuyte 
L'an d'ung mutuel retour 
Ses quatre saisons rameine 
Et après la lune pleine 
Le croissant luist à son tour. 
Tout ce que le ciel entourne, 
Fuyt, refuyt, tourne, et retourne, 
Comme les flotz blanchissans, 
Que la mer venteuse pousse, 
Alors qu'elle se courrousse 
Contre ses bords gemissants. 
Chacune chose decline 
Au lieu de son origine 
Et l'an, qui est coustumier 
De faire mourir, et naistre, 
Ce qui feut rien, avant qu'estre, 
Reduict à son rien premier. 
Mais la tristesse profonde, 
Qui d'ung pié ferme se fonde 
Au plus secret de mon coeur, 
Seule immuable demeure, 
Et contre moy d'heure en heure 
Acquiert nouvelle vigueur. 
Ainsi la flamme allumée, 
Que les ventz ont animée, 
Forcenant cruellement 
En mile poinctes s'eslance, 
Dedaignant la violence 
De son contraire element. 
Quand l'obscurité desserre 
Ses aisles dessus la terre, 
Et quant le present des Dieux 
Pour emmieller la peine, 
De toute la gent humaine 
Charme doulcement les yeux, 
Lors d'une horreur taciturne 
Dessoubz le voyle nocturne 
Tout se fait paisible et coy 
Toute manière de beste 
Au sommeil courbe la teste 
Dedans son privé recoy. 
Mais le mal, qui me reveille, 
Ne permet que je sommeille 
Ung seul moment de la nuict, 
Sinon que l'ennuy m'assomme 
D'ung espoüantable somme, 
Qui plus que le veiller nuyt. 
Puis quand l'aulbe se descouche 
De sa jaunissante couche. 
Pour nous esclerer le jour, 
Avec moy s'esveille à l'heure 
Le soing rongeard, qui demeure 
En mon familier sejour 
Où tout cela que l'on nomme 
Les bienheuretez de l'homme, 
Ne me sçauroit esjouyr, 
Privé de l'aise, qu'aporte 
A la vie demy-morte 
Le doulx plaisir de l'ouyr. 
Et si d'ung pas difficile 
Hors du triste domicile 
Je me trayne par les champs, 
Le soucy, qui m'accompaigne, 
Ensemence la campaigne 
De mile regrez tranchans. 
Si d'avanture j'arrive 
Sur la verdoyante rive, 
J'essourde le bruyt des eaux 
Si au bois je me transporte, 
Soudain je ferme la porte 
Aux doulx goziers des oyzeaux. 
Jadis la tourbe sacrée, 
Qui sur le Loyr se recrée, 
Me daignoit bien quelquesfois 
Guyder au tour des rivages, 
Et par les antres sauvages, 
Imitateurs de ma voix 
Mais or' toute espoüantée 
Elle fuyt d'estre hantée 
De moy despit, et felon, 
Indigne que ma poictrine 
Reçoyve soubz la courtine 
Les sainctz presentz d'Apollon. 
Mesmes la voix pitoyable, 
Dont la plainte larmoyable 
Rechante les derniers sons, 
Dure et sourde à ma semonce, 
Dedaigne toute response 
A mes piteuses chansons. 
Quelque part que je me tourne, 
Le long silence y sejourne 
Comme en ces temples devotz, 
Et comme si toutes choses 
Pesle mesle estoyent r'encloses 
Dedans leur premier Cäos. 
Mettez moy donq' où la tourbe 
Du peuple estonné se courbe 
Devant le sceptre des Roys, 
Et en tous les lieux encore' 
Où plus la France decore 
Et ses armes et ses loix 
Mettez moy où lon accorde 
La contr'-accordante chorde 
Pas les discordans accords, 
Et où la beauté des dames 
Souffle les secrettes flammes 
Qui bruslent dedans le corps. 
Mettez moy (si bon vous semble) 
Où la Delienne assemble 
Sa bande apprise au labeur, 
A cry, à cor, et à suyte 
Pressant la legere fuyte 
Des cerfz aislez par la peur. 
Mettez moy où Cytherée 
En la saison alterée 
Sa jeune troppe conduict, 
Et sans craindre la froidure 
Dessus l'humide verdure 
Bale au serain de la nuict. 
Mettez moy là où florissent 
Les arbres, qui se nourrissent 
Au beau sejour d'Alcinoys, 
Et là où le riche Autonne 
D'une main prodigue donne 
L'honneur du front d'Acheloys. 
Mettez moy où plus abonde 
Tout ce qui plus en ce monde 
Contente l'humain' desir, 
Si ne pouray-je en tel aise 
Trouver plaisir qui me plaise, 
Que l'obstiné deplaisir. 
Helas, pourquoy tant s'augmentent 
Les malheurs qui me tormentent 
Desesperé d'avoir mieux 
Ou pourquoy à les accroistre, 
Par trop les vouloir congnoistre, 
Suys-je tant ingenieux 
Heureux, qui a par augures 
Preveu les choses obscures! 
Et trop plus heureux encor', 
En qui des Dieux la largesse 
A respandu la sagesse, 
Des cieux le plus beau tresor! 
Combien (si nous estions sages) 
Se demonstrent de presages, 
Avant-coureurs de noz maulx 
Soit par injure celeste, 
Par quelque perte moleste, 
Ou par mort des animaulx. 
Mais la pensée des hommes, 
Pendant que vivans nous sommes, 
Ignore le sort humain 
La divine prescience 
Par certaine experience 
Le tient cloz dedans sa main. 
Seroit-point determinée. 
Quelque vieille destinée 
Contre les espriz sacrez 
Mile, qui dessus Parnaze 
Beurent de l'eau de Pegaze, 
Ont faict semblables regrez. 
De la Lyre Thracienne 
Et de l'Amphionnienne 
Les malheurs je ne diray. 
De l'aveuglé Sthesicore, 
Et du grand aveugle encore 
Les labeurs je n'escriray. 
Je tays la mort d'Eurypide, 
Et la tortüe homicide. 
Je laisse encore la faim 
De ce miserable Plaute, 
Et les peines de la faulte 
De l'amoureux escrivain. 
Seulement me plaist escrire 
Comment le Dieu qui inspire 
Le troppeau musicien, 
Mortel, soubz habit champestre, 
Sept ans les boeufz mena paistre 
Au rivaige Amphrysien. 
Mauldicte donq' la lumière 
Qui m'esclaira la premiere, 
Puys que le ciel rigoreux 
Assujetit ma naissance 
A l'indomtable puissance 
D'ung astre si malheureux. 
O Dieux, que lon jure, 
Dieux, qui punissez l'injure 
D'une rompue amitié, 
Si les devotes prieres 
Pour les injustes miseres 
Vous emeuvent à pitié, 
Las, pourquoy ne se retire 
De moy ce cruel martyre, 
Si mes innoncentes mains, 
Pures de sang et rapines, 
Ne feurent onques inclines 
A rompre les droictz humains 
Je ne suis né de la race 
Qui dessus les montz de Thrace, 
O Dieux, s'arma contre vous, 
Ny de l'hoste abhominable 
Qui pour son forfaict, damnable 
Accreut le nombre des loups. 
Je n'ay hanté le college 
De ce larron sacrilege 
Qui feut premier inventeur 
De feindre la congnoissance 
De vostre divine essence 
Par ung visage menteur 
Je ne suys né de la terre 
Qui en la Thebaine guerre 
Huma le sang fraternel, 
Dont le mutuel oultrage 
Tesmoigna l'aveugle rage 
De l'inceste paternel. 
D'une cruaulté nouvelle 
Je n'ay rompu la cervelle 
De mon pere, et si n'ay pas 
De ses entrailles saillantes 
Remply les gorges sanglantes 
Par ung nocturne repas. 
Si mon innocente vie 
Ne feut onques asservie 
Aux serves affections, 
Si l'avare convoitize, 
Si l'ambicion n'attize 
Le feu de mes passions 
Si pour destruire ung lignage 
Par escrit, ou tesmoignage, 
Ma langue n'a point menty, 
Si au sang de l'homme juste 
Avecques le plus robuste 
Jamais je n'ay consenty 
Si la vielle depiteuse 
Du mal d'autruy convoiteuse, 
Si l'ire, si la ranqueur 
(Et si quelque autre furie 
A sur l'homme seigneurie) 
Ne m'ont affolé le coeur, 
Divine majesté haulte, 
D'où me viennent, sans ma faulte, 
Tant de remors furieux 
O malheureuse innocence, 
Sur qui ont tant de licence 
Les astres injurieux! 
Heureuse la creature 
Qui a fait sa sepulture 
Dans le ventre maternel! 
Heureux celuy dont la vie 
En sortant s'est veu ravie 
Par un sommeil eternel! 
Il n'a senty sur sa teste 
L'inevitable tempeste 
Dont nous sommes agitez, 
Mais asseuré du naufraige 
De bien loing sur le rivaige 
A veu les flotz irritez. 
Sur mon ame, tourne arriere, 
Et borne icy la carriere 
De tes ingrates douleurs. 
Il est temps de faire espreuve, 
Si apres la mort on treuve 
La fin de tant de malheurs. 
Ma vie desesperée 
A la mort deliberée 
Jà-desjà se sent courir. 
Meure donques, meure, meure, 
Celuy qui vivant demeure, 
Mourant sans pouvoir mourir. 
Ainsi le Devin d'Adraste, 
Qui pour le filz d'Iöcaste 
Encontre Thebes s'arma, 
S'eslançoit de grand'audace 
Dedans l'horrible crevace, 
Qui sur luy se referma. 
Vous, à qui ces durs allarmes 
Arracheront quelques larmes, 
Soyez joyeux en tout temps, 
Ayez le ciel favorable, 
Et plus que moy, miserable, 
Vivez heureux, et contens. 