Quicunque soit, qui s'estudie 
En leur langue imiter les vieulx, 
D'une entreprise trop hardie 
Il tente la voye des cieulx, 
Croyant en des ailes de cire, 
Dont Phebus le peult déplumer, 
Et semble, à le voir, qu'il desire 
Nouveaux noms donner à la mer. 
Il y met de l'eau, ce me semble, 
Et pareil (peut estre) encor' est 
A celuy qui du bois assemble, 
Pour le porter en la forest. 
Qui suyvra la divine Muse, 
Qui tant sceut Achille extoller 
Où est celuy qui tant s'abuse 
De cuider encores voler 
Où, par regions incongnues, 
Le cygne Thebain si souvent 
Dessoubs luy regarde les nues, 
Porté sur les ailes du vent 
Qui aura l'haleine assez forte 
Et l'estommac, pour entonner 
Jusqu'au bout la buccine torte, 
Que le Mantuan fist sonner 
Mais où est celuy qui se vante 
De ce Calabrois approcher, 
Duquel jadis la main sçavante 
Sceut la lyre tant bien toucher 
Princesse, je ne veulx point suyvre 
D'une telle mer les dangers, 
Aymant mieulx entre les miens vivre 
Que mourir chez les estrangers. 
Mieulx vault que les siens on precede, 
Le nom d'Achille poursuyvant, 
Que d'estre ailleurs un Diomede, 
Voire un Thersite bien souvant. 
Quel siecle esteindra ta memoire, 
O Boccace et quels durs hyvers 
Pouront jamais seicher la gloire, 
Petrarque, de tes lauriers verds 
Qui verra la vostre muëtte, 
Dante, et Bembe à l'esprit hautain 
Qui fera taire la musette 
Du pasteur Nëapolitain 
Le Lot, le Loyr, Touvre, et Garonne, 
A vos bords vous direz le nom 
De ceulx que la docte couronne 
Eternize d'un hault renom 
Et moy (si la doulce folie 
Ne me deçoit) je te promés, 
Loyre, que ta lyre abolie, 
Si je vy, ne sera jamais. 
Marguerite peut donner celle 
Qui rendoit les enfers contens, 
Et qui bien souvent apres elle 
Tiroit les chesnes escoutans. 