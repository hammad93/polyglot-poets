Maintenant le vivre me fasche 
Et à fin, Magny, que tu sçaiche' 
Pourquoy je suis tant esperdu, 
Ce n'est pas pour avoir perdu 
Mes anneaux, mon argent, ma bource 
Et pourquoy est-ce donques pource 
Que j'ay perdu depuis trois jours 
Mon bien, mon plaisir, mes amours 
Et quoy ô souvenance greve! 
A peu que le cueur ne me creve 
Quand j'en parle ou quand j'en escris 
C'est Belaud mon petit chat gris, 
Belaud, qui fut paraventure 
Le plus bel oeuvre que nature 
Feit onc en matiere de chats 
C'estoit Belaud la mort aux rats, 
Belaud, dont la beauté fut telle, 
Qu'elle est digne d'estre immortelle. 
Donques Belaud premierement 
Ne fut pas gris entierement, 
Ny tel qu'en France on les void naistre, 
Mais tel qu'à Rome on les void estre, 
Couvert d'un poil gris argentin, 
Ras et poly comme satin, 
Couché par ondes sur l'eschine, 
Et blanc dessous comme une ermine. 
Petit museau, petites dens, 
Yeux qui n'estoient point trop ardens, 
Mais desquelz la prunelle perse 
Imitoit la couleur diverse 
Qu'on void en cest arc pluvieux, 
Qui se courbe au travers des cieux. 
La teste à la taille pareille, 
Le col grasset, courte l'oreille, 
Et dessous un nez ebenin 
Un petit mufle lyonnin, 
Autour duquel estoit plantee 
Une barbelette argentee, 
Armant d'un petit poil folet 
Son musequin damoiselet. 
Gemble gresle, petite patte 
Plus qu'une moufle delicate, 
Si non alors qu'il desguaynoit 
Cela, dont il egratignoit 
La gorge douillette et mignonne, 
La queuë longue à la guénonne, 
Mouchetee diversement 
D'un naturel bigarrement 
Le flanc haussé, le ventre large, 
Bien retroussé dessous sa charge; 
Et le doz moyennement long, 
Vray sourian, s'il en fut onq. 
Tel fut Belaud, la gente beste, 
Qui des piedz jusques à la teste 
De telle beauté fut pourveu, 
Que son pareil on n'a point veu. 
O quel malheur! ô quelle perte, 
Qui ne peult estre recouverte! 
O quel dueil mon ame en reçoit! 
Vray'ment la mort, bien qu'elle soit 
Plus fiere qu'un ours, l'inhumaine, 
Si de voir elle eust pris la peine 
Un tel chat, son cueur endurcy 
En eust eu, ce croy-je, mercy 
Et maintenant ma triste vie 
Ne hayroit de vivre l'envie. 
Mais la cruelle n'avoit pas 
Gousté les follastres esbas 
De mon Belaud, ny la soupplesse 
De sa gaillarde gentillesse 
Soit qu'il sautast soit qu'il gratast, 
Soit qu'il tournast ou voltigeast 
D'un tour de chat, ou soit encores 
Qu'il prinst un rat, et or' et ores 
Le relaschant pour quelque temps 
S'en donnast mille passetemps. 
Soit que d'une façon gaillarde 
Avec sa patte fretillarde 
Il se frottast le musequin, 
Ou soit que ce petit coquin 
Privé sautelast sur ma couche, 
Ou soit qu'il ravist de ma bouche 
La viande sans m'outrager, 
Alors qu'il me voyoit manger, 
Soit qu'il feist en diverses guises 
Mille autres telles mignardises. 
Mon-dieu, quel passetemps c'estoit 
Quand ce Belaud vire-voltoit 
Follastre autour d'une pelote! 
Quel plaisir, quand sa teste sotte 
Suyvant sa queue en mille tours, 
D'un rouet imitoit le cours! 
Ou quand, assis sur le derriere 
Il s'en faisoit une jartiere, 
Et monstrant l'estomac velu 
De panne blanche crespelu; 
Sembloit, tant sa trongne estoit bonne 
Quelque docteur de la Sorbonne! 
Ou quand alors qu'on l'animoit, 
A coups de patte il escrimoit, 
Et puis appaisoit sa cholère 
Tout soudain qu'on luy faisoit chère. 
Voylà, Magny, les passetemps 
Où Belaud employoit son temps. 
N'est-il pas bien à plaindre donques 
Au demeurant tu ne vis onques 
Chat plus addroit, ny mieulx appris, 
A combattre rats et souris. 
Belaud sçavoit mille manières 
De les surprendre en leurs tesnières, 
Et lors leur falloit bien trouver 
Plus d'un pertuis, pour se sauver 
Car onques rat, tant fust-il viste, 
Ne se vit sauver à la fuyte 
Devant Belaud. Au demeurant, 
Belaud n'estoit pas ignorant 
Il sçavoit bien, tant fut traictable, 
Prendre la chair dessus la table, 
J'entens, quand on luy presentoit, 
Car autrement il vous grattoit, 
Et avec la patte friande 
De loing muguetoit la viande. 
Belaud n'estoit point mal-plaisant, 
Belaud n'estoit point mal-faisant, 
Et ne feit onq plus grand dommage 
Que de manger un vieux frommage, 
Une linotte, et un pinson, 
Qui le faschoient de leur chanson. 
Mais quoy, Magny nous-mesmes hommes 
Parfaicts de tous poincts nous ne sommes. 
Belaud n'estoit point de ces chats 
Qui nuict et jour vont au pourchas, 
N'ayant soucy que de leur panse 
Il ne faisoit si grand despense, 
Mais estoit sobre à son repas, 
Et ne mangeoit que par compas. 
Aussi n'estoit-ce sa nature 
De faire par tout son ordure, 
Comme un tas de chats, qui ne font 
Que gaster tout par où ilz vont 
Car Belaud, la gentile beste, 
Si de quelque acte moins qu'honneste 
Contrainct possible il eust esté, 
Avoit bien ceste honnesteté, 
De cacher dessous de la cendre 
Ce qu'il estoit contrainct de rendre. 
Belaud me servoit de joüet. 
Belaud ne filoit au roüet, 
Grommelant une létanie 
De longue et fascheuse harmonie, 
Ains se plaignoit mignardement 
D'un enfantin myaudement. 
Belaud (que j'ayë souvenance) 
Ne me feit onq plus grand'offense 
Que de me réveiller la nuict, 
Quand il entr'oyoit quelque bruit 
De rats qui rongeoient ma paillasse 
Car lors il leur donnoit la chasse, 
Et si dextrement les happoit, 
Que jamais un n'en eschappoit. 
Mais, las, depuis que ceste fiere 
Tua de sa dextre meurtrière 
La seule garde de mon corps, 
Plus en seureté je ne dors, 
Et or, ô douleurs nompareilles! 
Les rats me mangent les oreilles 
Mesmes tous les vers que j'escris 
Sont rongez de rats et souris. 
Vray'ment les Dieux sont pitoyables 
Aux pauvres humains miserables, 
Tousjours leurs annonçant leurs maulx 
Soit par la mort des animaulx, 
Ou soit par quelque autre présage, 
Des cieux le plus certain message. 
Le jour que la soeur de Cloton 
Ravit mon petit Peloton, 
Je dis, j'en ay bien souvenance, 
Que quelque maligne influence 
Menassoit mon chef de là hault, 
Et c'estoit la mort de Belaud 
Car quelle plus grande tempeste 
Me pouvoit fouldroyer la teste 
Belaud estoit mon cher mignon, 
Belaud estoit mon compagnon 
A la chambre, au lict, à la table, 
Belaud estoit plus accointable 
Que n'est un petit chien friand, 
Et de nuict n'alloit point criand 
Comme ces gros marcoux terribles, 
En longs miaudements horribles 
Aussi le petit mitouard 
N'entra jamais en matouard 
Et en Belaud, quelle disgrace! 
De Belaud s'est perdu la race. 
Que pleust à Dieu petit Belon, 
Que j'eusse l'esprit assez bon, 
De pouvoir en quelque beau style 
Blasonner ta grace gentile, 
D'un vers aussi mignard que toy 
Belaud, je te promets ma foy 
Que tu vivrois, tant que sur terre 
Les chats aux rats feront la guerre. 