Muse, que tant je voys cherchant, 
Inspire moy encor' un chant, 
Un chant, qui entre en l'obstinée oreille 
De la beauté, qui n'a point sa pareille. 
Le feu en la fournaize etreint 
Ard plus que cil, qui non contreint 
Par le ciel libre en çà et là epars 
Donne sa flamme au vent de toutes pars. 
Amour jusqu'au profund de l'ame 
A dardé la cruelle flamme 
Que suy' contreint de vomir en mes vers 
D'un son tragic tout etrange et divers. 
Cruelle, tu voys de bien loing 
Ce feu, dont tu n'as point de soing, 
Comme celuy qu'on voit voler parmy 
La ville prise ou le camp ennemy. 
Tu m'as ouvert le manque flanc 
Avecques cet ivoyre blanc, 
Qui montre au bout cinq perles plus exquises 
Que d'Orient les pierres tant requises. 
Pourquoy arraches-tu le coeur 
Dont Amour par toy feut vainqueur 
Pourquoy fais-tu, ainsi que deux tenailles, 
Sentir tes mains en mes vives entrailles 
Les tygres (ô fiere beauté!) 
N'ont tant que toy de cruauté 
Ny le serpent, qui se trayne soubz l'herbe, 
Ny des lyons la semence superbe. 
Pas n'avoit si grande rudesse 
La cruelle vierge Déesse, 
Qui fist aux chiens devorer le veneur 
Criant en vain Je suy' votre seigneur. 
Qui est celuy, qui ne s'etonne 
Quand le Pere courroussé tonne 
Dardant çà bas de foudroyante main 
Le traict vangeur de tout acte inhumain. 
Amour pourtant dedans les cieux 
Enflamme le plus grand des Dieux, 
Hommes en terre, et en l'air les oyzeaux, 
Et les poyssons jusqu'au fond de leurs eaux. 
O repaire moins souhaitable 
Que le Caucase inhospitable, 
Où le rapteur du saint feu va paissant 
L'aigle sacré d'un poumon renaissant! 
Tu me fais par ta grand' froydeur 
Sentir plus violente ardeur 
Que cetuy là, dont le doz grand et large 
Soutient d'un mont la trop pesante charge. 
Qui d'Amour blame les edictz, 
Semble ces Geans, qui jadis 
Des plus hauts montz une echelle erigerent 
Et les manoirs celestes assiegerent. 
Ne crains-tu point qu'il se courrousse 
Ne crains-tu point que de sa trousse 
Te darde un traict enpenné de fureur, 
Pour se vanger d'un si cruel erreur 
Ou vas-tu, Muse si grand' ire 
Ne convient à la douce Lyre. 
Tu es trop humble, et de trop petit son, 
Pour accorder si tragique chanson. 