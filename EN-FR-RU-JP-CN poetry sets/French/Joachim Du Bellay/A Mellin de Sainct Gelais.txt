Mellin, que cherist, et honnore 
La court du Roy plein de bon heur 
Mellin, que France avoue encore 
Des Muses le premier honneur 
Mes vers, qui souloint resonner 
De Venus les ardentes larmes, 
Audacieux vouloint tonner 
De Mars les foudroiantes armes 
Quand le Dieu qui regne en la Lyre, 
Ceinct du laurier victorieux, 
Me reprist, de vouloir elire 
Un oeuvre tant laborieux 
Ne souille point le luc doré 
Au sang, qui coule en la campaigne, 
Où le Dieu en Thrace adoré 
Plein de pouldre et sueur se baigne 
Qui dira d'assez bonne grace 
Les trophées de Marignan 
Ou l'Espaignol fuyant la face 
Du jeune Prince à Carignan 
La Parque sur noz ennemis 
Esbranlant son urne fatale, 
Et l'heur que les Dieux ont promis 
Au grand Henry, qui les egale 
Que ceux là les batailles chantent 
Plus hault que le Grec ou Romain, 
Qui la bonne fortune sentent, 
Et l'heur de la royale main. 
Des Indes le premier vainqueur, 
Le soing, qui la jeunesse amuse, 
Et l'archer qui blesse le coeur, 
Seront les labeurs de la Muse. 
Labeur est en petite chose, 
Mais non petit honneur attent 
Celuy qui heureusement ose, 
Et Phebus invoqué l'entend. 
Si Homere, et Virgile ont pris 
L'honneur de la premiere place, 
Pourtant n'est demeuré sans pris 
Le nom de Pindare et d'Horace. 
Celuy à qui le ciel n'ottroye 
Le plus fort des Grecz ressembler, 
Qui les superbes murs de Troye 
Fist mile, et mile fois trembler, 
Desdaigner il ne doibt pourtant 
La vertu d'Ajax ancienne, 
Ou celuy qui en combatant 
Blessa Mars, et la Cyprienne. 
Comme la Saone doulce et lente 
Dedans son sein non fluctueux 
Coule beaucoup moins violente 
Que le fort Rhosne impetueux 
Mellin, tes vers emmielez 
Qui aussi doulx que ton nom coulent, 
Au nectar des Muses meslez 
L'honneur de tous les autres foulent. 
Celuy qui n'a eu favorable 
La Muse lente à son secours, 
D'un artifice miserable 
Enfante les siens durs et lours. 
Pourquoy donques si longue nuit 
Veulx-tu sur tes labeurs estendre, 
Opprimant la voix de ton bruit, 
Qui malgré toy se fait entendre 
Telle est la vertu qu'on palie, 
Estant à soymesmes cruel, 
Que la paresse ensevelie 
D'un silence perpetuel. 
Sus, mon luc, va toy reposer 
En la royale Marguerite, 
Que le ciel voulut composer 
Sur le protraict d'une Charite. 