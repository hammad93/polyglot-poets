Tu viendras donq' finablement, 
Heureux Prelat, et à ta suite 
Retourneront semblablement 
L'esprit, la vertu, la conduite, 
Qui te suyvent ou que tu voises, 
Veillant aux affaires Françoises. 
Les Dieux, et les astres aussi 
Favoriserent bien la France, 
Qui en toy feirent naistre ainsi 
La mesme mort de l'ignorance. 
Le ciel, qui ton esprit admire, 
Dedans son ouvraige se mire. 
Où est le lieu, qui n'a congneu 
Ce grand Langé inimitable 
Dont le renom est parvenu 
Aux fins de la terre habitable. 
Qui est celuy nostre aversaire; 
Qui n'a veu ce qu'il sçavoit faire 
Caesar a senty mile fois 
Que pouvoit la sage entreprise, 
La vertu, la plume, la voix, 
Qu'encores tout le monde prise, 
De celuy qui n'a, ce me semble, 
Laissé que toy qui luy ressemble. 
Le ciel cruel, à qui sembla 
France par vous deux trop puissante 
Las, par mort vous desassembla, 
Dont mon ame en est gemissante 
Saichant bien qu'elle telle perte 
Jamais ne sera recouverte. 
Ce grand Roy gueres n'admiroit 
Celuy dont Troye se lamente, 
Qui dix Nestors se desiroit, 
Non une force vehemente. 
Le miel, qui les oreilles touche, 
A Nestor couloit de la bouche. 
Le saige Grec, dont le parler 
Sembloit aux neiges hyvernales, 
Que le printemps fait devaler 
Par les montaignes inegales, 
Congneut par cent mile traverses 
Et hommes, et citez diverses. 
Sa chaste epouze ce pendant 
De poursuyvans sollicitée 
Fut bien vingt hyvers attendant 
L'heure heureuse tant souhaitée, 
Qui apres la rendit contente 
Par le fruit de sa longue attente. 
La France, qui bien aperçoit 
Combien vault un esprit si saige, 
Après longs travaulx te reçoit 
Avecques un joyeux visaige 
Si fait ton Roy, bien heureux Prince, 
D'avoir tel homme en sa province. 
Haste toy donq, et n'atten pas 
Que la grand' epaule chenue 
Des Alpes deçoive tes pas. 
Paris, joyeux de ta venue, 
Jà de loing venir te regarde 
Mon Dieu, que l'arriver me tarde! 
Io ma lyre, io je veulx 
Qu'un tel jour me soit tousjours feste, 
Pour payer tous les ans mes veutz. 
Sus donq', qu'un autel on m'appreste 
D'hierre à la racine velue, 
Et de vervene chevelue 
Celuy Macrin, que tu cognois, 
Aux Latins sacra ta memoire 
Et moy, après ce Loudunoys, 
Aux Françoys je chante ta gloire. 
Tant j'ay desir de voir en France 
Les Muses faire demourance. 
Le Lesbien ses vers sonnoit 
Parmy les armes non timide, 
Ou quand à sa nef il donnoit 
Repos sur le rivaige humide 
Prelat, te plaise temps elire 
Pour mes vers ecouter ou lire. 
Des vents encores soutenu, 
Sortant du maternel boccaige 
L'oyseau par sentier incongnu 
Tente le premier navigaige 
Des ailes, que sa mere guyde, 
L'asseurant parmy l'air liquide. 
Moy jeune, et encores peu fier, 
Laissant la maison paternelle, 
Au ciel je m'oseray fier 
Dessoubs la faveur de ton aile 
Aile dont la plume dorée 
De tout le monde est adorée. 
O la grand' ardeur que j'avoys 
D'appaiser ma soif en cete onde, 
Qui veit à son bord quelquefois 
Les dépouilles de tout le monde! 
Et la grand' cité, qui encore 
Ainsi qu'un demy-dieu t'adore. 
Je bruloy' tous les jours après, 
Alors que les fievres cruelles 
Mes oz vont ronger de si près, 
Qu'ilz n'ont quasi plus de mouëlles. 
Jà-desjà me montroit la Parque 
De Charon la fatale barque. 
Mais les Dieux n'ont voulu chasser 
De moy cet heur tant souhaitable 
Que d'estre tien, feust pour passer 
Le froid Caucase inhospitable, 
Ou parmy les ondes avares 
Le destroit des Syrtes barbares. 