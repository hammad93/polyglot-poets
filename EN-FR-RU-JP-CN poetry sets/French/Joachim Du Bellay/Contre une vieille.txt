Vieille plus vieille que le monde, 
Vieille plus que l'ordure immunde, 
Vieille plus que la Fièvre blesme, 
Et plus morte que la Mort mesme, 
Plus que la Fureur furieuse, 
Et plus que l'Envie envieuse. 
Tu es une attise-querelle, 
Tu es sorcière et maquerelle, 
Tu es hypocrite, et bigotte, 
Et tousjours ta bouche marmotte 
Je ne sçay quoy. Tu es au reste 
Plus dangereuse que la peste. 
Pour blesser une renommee 
Avec ta langue envenimee, 
Pour diffamer tout un lignage, 
Pour troubler tout un voysinage, 
Un royaume, une seigneurie, 
Il ne fault point d'autre Furie. 
Et toutefois, vieille Gorgone, 
Toutefois, vieille Tysiphone, 
Tu oses bien porter envie 
Aux doulx passetemps de ma vie, 
Et n'as honte, vieille prestresse, 
De t'accoster de ma maistresse. 
Tousjours, vieille, tu la conseilles, 
Tousjours tu luy soufle' aux oreilles 
Quelque charme, pour en son ame 
Esteindre l'amoureuse flamme, 
Et pour empescher que la belle 
Ne m'ayme, comme je fais elle. 
Tu luy proposes l'infamie 
D'une faulse langue ennemie, 
La honte de son parentage, 
La perte de son mariage, 
Et mil' autres maulx, qui arrivent 
A celles qui l'amour ensuyvent. 
Puis usant d'une autre finesse, 
Tu viens à blasmer la jeunesse, 
Et luy dis de nous autres hommes, 
Que pour la plus grand'part nous sommes 
En amours de léger courage, 
Mais les plus jeunes d'avantage. 
Lors tu mets en jeu quelque Moyne, 
Ou quelque monsieur le Chanoyne, 
Qui a force ducats en bourse, 
Où il y a plus de ressource 
Qu'en ces prodigues de gambades, 
Qui ne donnent que des aubades. 
Ainsi avecques mille ruses 
La simplicité tu abuses 
De ces pauvres filles craintives 
Mais celles qui sont plus rétives 
A tes dévotes remonstrances 
Plus horriblement tu les tences. 
Tu les menaces d'une mere, 
D'un frere, d'un oncle, d'un pere, 
Si les pauvrettes n'abandonnent 
Ces amoureux qui rien ne donnent, 
Et puis s'en vantent par la ville, 
S'ilz trouvent quelque mal'habile. 
Tu leur dis qu'elles sont charmees, 
Et qu'elles ne sont point aymees, 
Semant dedans leur fantasie 
Une graine de jalousie, 
Qui empoisonne les pensees 
De ces chétives insensees. 
Tu dis que tu sçais la maniere 
De rendre une ame prisonniere, 
Ou de la rendre desliee. 
S'il luy fasche d'estre oubliee, 
Et que pour monstrer ta science 
Tu en feras l'expérience. 
Et vrayment, vieille enchanteresse, 
J'apperçoy bien que ma maistresse 
Ne me faict plus si bonne chere 
Qu'elle souloit, et que légère 
Elle retire sa pensee 
De qui ne l'a point offensee. 
Mais je ne m'en donne merveille, 
Veu que tu es la nompareille 
En toutes manières de charmes, 
Et que souvent de telles armes 
Tu as gasté mainte famille, 
Et seduit mainte pauvre fille. 
Tu peulx destourner en arriere 
Du ciel la course coustumiere, 
Tu peulx ensaglanter la Lune, 
Tu peulx tirer soubs la nuict brune 
Les umbres de leur sepulture, 
Et faire force à la nature. 
Tu peulx faire, si bon te semble, 
Que soubs tes pieds la terre tremble, 
Que les fleuves contre leur source 
Tournent la bride de leur course, 
Et que les arbres des montagnes 
Descendent au bas des campagnes. 
Ores tu marches solitère 
Parmy l'horreur d'un cimitère, 
Or autour d'une croix celee 
Tu guides toute eschevelee 
Le bal que la Sorciere meine 
Le dernier jour de la semaine. 
Par toy les vignes sont gelees 
Par toy les plaines sont greslees, 
Par toy les arbres se démentent, 
Par toy les laboureurs lamentent 
Leurs bledz perdus, et par toy pleurent 
Les bergers leurs troppeaux qui meurent. 
Tu peulx faire tout ce dommage, 
Et peulx encores d'avantage 
Mais pour esteindre dans une ame 
L'ardeur d'une amoureuse flamme, 
Tu n'as recepte plus certaine 
Que ton regard et ton haleine. 