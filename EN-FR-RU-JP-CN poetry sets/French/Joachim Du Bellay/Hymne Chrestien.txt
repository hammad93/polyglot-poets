O Seigneur Dieu, mon rampart, ma fience, 
Rampare moy du fort de pacience 
Contre l'effort du corps injurieux, 
Qui veult forcer l'esprit victorieux. 
L'ardeur du mal, dont ma chair est attainte, 
Me faict gemir d'une eternelle plainte, 
Moins pour l'ennuy de ne pouvoir guerir, 
Que pour le mal de ne pouvoir mourir. 
Certes, Seigneur, je sens bien que ma faulte 
Me rend coupable à ta majesté haulte 
Mais si de toy vers toy je n'ay secours, 
Ailleurs en vain je cherche mon recours. 
Car ta main seule inviciblement forte 
Peult des enfers briser l'avare porte, 
Et me tirer aux rayons du beau jour 
Qui luyt au ciel, ton eternel sejour. 
Si je ne suys que vile pouriture, 
Tel que je suis, je suis ta creature. 
N'est-ce pas toy, dont la divine main 
De vil bourbier forma le corps humain, 
Pour y enter l'ame, que tu as feinte 
Sur le protraict de ton image saincte 
N'est-ce pas toy, qui formas la rondeur 
De l'univers, tesmoing de ta grandeur 
Et qui fendis l'obscurité profonde, 
Pour en tirer la lumiere du monde 
N'est-ce pas toy, qui as prefix le tour 
De l'Ocëan, qui nous baigne à l'entour, 
Fichant aux cieux du jour la lampe clere, 
Et la flambeau qui à la nuict eclaire 
Et toutesfois ces grands oeuvres parfaiz, 
Que ta main saincte heureusement a faiz, 
Doyvent perir, non ta parole ferme, 
De qui le temps n'a point borné le terme. 
Cete parole a promis aux esleuz, 
Dont les saincts noms en ton livre sont leuz, 
Ennuy, travail, servitude moleste, 
Le seul chemin de ton regne celeste. 
O trop ingrat! ô trop ambicieux! 
Cil qui premier nous defferma les yeux, 
Et qui premier, par trop vouloir congnoistre, 
Fist le peché entre nous apparoistre. 
Ce feut alors que le ciel peu benin 
Vomit sur nous son courroux et venin, 
Faisant sortir du centre de la terre 
La pasle faim, et la peste, et la guerre. 
Le monde alors d'une nüe empesché 
Vivoit captif soubz les loix du peché, 
De qui l'horreur sur tant d'ames immondes 
Fist deborder la vengeance des ondes. 
Alors Seigneur, d'ung clin d'oeil seulement 
Tu moissonnas la terre egalement, 
Ne reservant de tant de miliers d'hommes 
Qu'une famille en ces lieux où nous sommes. 
O bienheureux et trois et quatre fois, 
Qui a gouté le sucre de ta vois! 
Et dont la foy, qui le peché defie, 
En ton effort sa force fortifie! 
Certes celuy qui tel bien a receu 
De son espoir ne se verra deceu 
S'il est ainsi que la foy sauva l'Arche, 
Et d'Israël le premier Patriarche, 
Ce fut celuy, Seigneur, à qui tu fis 
Multiplier le nombre de ses filz, 
Plus qu'on ne voit d'estoiles flamboyantes, 
Ou de sablon aux plaines ondoyantes 
Ce peuple alors contrainct de se ranger 
Dessoubz les loix du barbare estranger, 
Vivoit captif quand ta main favorable 
Luy fist sentir ton pouoir secourable 
Pendant le cours de l'onde rougissant, 
Dont a pié sec ton peuple feut yssant, 
Et vid encor' loing derriere sa fuyte 
Floter sur l'eau l'Egyptienne suyte. 
Puis au mylieu des travaulx et dangers 
Tu le guydas aux peuples estrangers 
Par les desers, ou vingt, et vingt années 
Feurent par toy ces bandes gouvernées. 
Là ta pitié, pour leur soif amortir, 
Fist des rochers les fontaines sortir, 
Et fist encor' de ta main planteureuse 
Neger sur eulx la manne savoureuse. 
Là feut soubs toy Moyze ton amy 
Chef de ta gent, qui murmuroit parmy 
Les longs erreurs de ce desert sauvage, 
D'avoir laissé l'Egyptien rivage. 
Là maintefois le cours de ta fureur 
Se desbrida sur l'obstinée erreur 
De ces mutins et tes loix engravées 
Se virent là mile fois depravées. 
O quantefois de ton grave sourcy 
Tu abysmas ce faulx peuple endurcy! 
Qui mesprisant de son Dieu les louanges 
Idolatroit après les Dieux estranges. 
Justice adonq' sur le peché naissant 
Faisoit brandir son glayve punissant, 
Et la pitié loing du ciel exilée 
Erroit çà bas triste et deschevelée. 
Finablement, ce peuple belliqueur 
Guydé par toy, haulsa le chef vainqueur 
Sur mile roys, et peuples, que la guerre 
Fist renverser horriblement par terre, 
Ains que les tiens par sentiers incongnuz 
Feussent aux champs planteureux parvenuz, 
Où tu avois dès mainte et mainte année 
Au paravant leur demeure bornée. 
Qui contera les dangers et horreurs, 
Les fiers combaz, et vaillantes fureurs 
De Josüé et la brave entreprize 
De Gedëon, que ta main favorize 
Qui descrira ce guerrier ordonné 
Pour le rampart de ton peuple estonné, 
Et le forfaict de la main desloyale 
Qui luy embla sa perruque fatale 
Qui chantera l'oracle d'Israël, 
Ce grand prophete et prestre Samüel, 
Säul, Jonathe, et les despouilles vides 
Rouges du sang de tes Israëlides 
O Dieu guerrier! des victoires donneur! 
Donne à mes doigz cete grace, et bonheur 
De n'accorder sur ma lyre d'ivoyre 
Pour tout jamais que les vers de ta gloire. 
S'il est ainsi, arriere les vains sons, 
Les vains soupirs et les vaines chansons, 
Arriere amour, et les songes antiques 
Elabourez par les mains poëtiques. 
Ce n'est plus moy, qui vous doy' fredonner 
Car le Seigneur m'a commandé sonner 
Non l'Odissée, ou la grand'Iliade, 
Mais le discours de l'Israëliade. 
Lors je diray ce grand pasteur Hebrieu 
Qui s'opposa pour le peuple de Dieu 
Les saincts accords de sa lyre faconde, 
Le certain coup de sa fidele fonde, 
Avec' l'honneur de son premier butin, 
Et le grand tronq du brave Philistin. 
Je chanteray par combien de traverses 
Il sceut tromper les embusches diverses 
De ses hayneux, ainsi que Dieu l'eust assis 
Pour commender au peuple circoncis. 
Heureux vray'ment si l'oeil de Bersabée 
Sa liberté n'eust onques desrobée, 
Et s'il n'eust mis en proye à l'estranger 
Celuy qui feut de sa mort messager. 
Las, ce qu'on voit de bonheur en ce monde, 
Jamais constant et ferme ne se fonde, 
Et nul ne peut suyvre d'ung cours entier 
De la vertu le penible sentier. 
Quel siecle encor' ne porte tesmoignage 
Du Roy congneu par le surnom de sage 
Qui attraynant des plus barbares lieux 
L'or, et l'argent, et le bois precieux, 
Elaboura d'estofe et d'artifice 
Du temple sainct le superbe edifice. 
Ce n'est icy que descrire je veux 
De ses vieux ans les impudiques feuz, 
De sa maison la grand'troppe lascive, 
Sa vanité, et sa pompe excessive, 
Pour ses faulx Dieux le vray Dieu meprisé 
Et de son filz le sceptre divisé. 
Je voy encor' les campagnes humides 
Rougir au sang de ces Abrahamides, 
Peuple endurcy entre tous les humains 
Qui adorant l'ouvrage de ses mains, 
Parfume Bâl d'encens et sacrifice. 
Peuples, et roys, apprenez la justice 
Et si de Dieu quelque peur vous avez, 
Dedans voz coeurs hardiment engravez 
La mort d'Achab, et la serve couronne 
De tant de roys, captifz en Babilonne. 
Mais toy, Seigneur, de qui le braz puissant 
Decaptiva ton peuple languissant, 
Si de bon coeur devant toy je lamente, 
Romps le lien du mal qui me tormente, 
Ou mon esprit, pour de toy l'approcher, 
Tire dehors la prison de la chair. 
Je ne veulx point par ung autel de terre 
Encourtiné de verveine et d'ïerre, 
Par vers charmez, ny par prodigues voeuz, 
Mottes, encens, ou meurtre de cent boeufz, 
De ma santé haster la course lente, 
Las! qui tant feut au partir violente. 
Gueriz, Seigneur, gueriz moy de peché, 
Dont le remede à tout autre est caché. 
Alors mes vers, louant tes faictz loüables, 
Te pourront estre offrandes agrëables. 