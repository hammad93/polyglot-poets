J'ay oublié l'art de petrarquizer. 
Je veulx d'amour franchement deviser 
Sans vous flater, et sans me deguiser. 
Ceulx qui font tant de plaintes 
N'ont pas le quart d'une vraye amytié, 
Et n'ont pas tant de peine la moitié, 
Comme leurs yeulx, pour vous faire pitié, 
Getent de larmes feintes. 
Ce n'est que feu de leurs froides chaleurs, 
Ce n'est qu'horreur de leurs feinctes douleurs, 
Ce n'est encor' de leurs souspirs et pleurs 
Que vents, pluye, et oraiges. 
Et bref, ce n'est, à ouyr leurs chansons, 
De leurs amours, que flammes et glaçons, 
Flesches, lyens, et mile autres façons 
De semblables oultraiges. 
De voz beautez, ce n'est que tout fin or, 
Perles, crystal, marbre, et ivoyre encor', 
Et tout l'honneur de l'Indique thresor, 
Fleurs, lys, oeilletz, et roses. 
De voz doulceurs, ce n'est que sucre et miel, 
De voz rigueurs n'est qu'aloës, et fiel, 
De voz espris, c'est tout ce que le ciel 
Tient de graces encloses. 
Puis tout soudain ilz vous font mile tors, 
Disans, que voir voz blonds cheveux retors, 
Vos yeux archers, autheurs de mile mors, 
Et la forme excellente 
De ce que peult l'accoustrement couver, 
Dyane en l'onde il vauldroit mieulx trouver, 
Ou voir Meduse, ou au cours s'esprouver 
Avecques Athalante. 
Tout l'orient, avec' toutes les fleurs 
Dont le printemps bigarre ses couleurs, 
Ne fourniroient à peindre voz valeurs, 
Ny le cor d'Amalthée 
De leur largesse, ici je n'en dy rien 
Aussi l'amour, qui est souverain bien, 
Par les presens d'un avoir terrien 
Ne peult estre achetée. 
S'il fault parler de vostre jour natal, 
Vostre ascendant heureusement fatal 
De vostre chef escarta tout le mal 
Qui aux humains peult nuyre. 
Quant au trespas, sçavons quand ce sera 
Que vostre esprit le monde laissera 
Ce sera lors que là hault on voirra 
Un nouvel Astre luyre. 
Ce n'est assez à leur subtil parler 
Ou ma maitresse, ou madame appeller, 
Cela est trop voz beautez r'avaler, 
Pour oindre voz oreilles. 
Ce mot, Deesse, est beaucoup mieulx duysant, 
Mais je ne puis, tant je suis mal plaisant, 
User ainsi en me contrefaisant 
De ces faulses merveilles. 
Si pour sembler autre que je ne suis, 
Je me plaisois à masquer mes ennuis. 
J'irois au fond des eternelles nuictz 
Plein d'horreur inhumaine. 
Là d'un Sysiphe, et là d'un Ixion 
J'esprouverois toute l'affliction, 
Et de celui qui pour pugnition 
Rid, et meurt à sa peine. 
De voz beautez, sçavons que j'en dirois 
De voz deux yeulx deux astres je ferois, 
Voz blonds cheveulx en or je changerois, 
Et voz mains en yvoire. 
Quand est du teinct, je le peindrois trop mieulx 
Que le matin ne colore les cieulx 
Bref, vous seriez belle comme les Dieux, 
Si vous me vouliez croire. 
Mais cet enfer de vaines passions, 
Ce paradis de belles fictions, 
Deguisement de noz affections, 
Ce sont peinctures vaines, 
Qui donnent plus de plaisir aux lisans 
Que voz beautez à tous voz courtisans, 
Et qu'au plus fol de tous ces biendisans 
Vous ne donnez de peines. 
Il n'y a roc qui n'entende leur vois, 
Leurs piteux, cris ont faict cent mile fois 
Pleurer les monts, les plaines et les bois, 
Les antres, et fontaines. 
Bref, il n'y a ny solitaires lieux, 
Ny lieux hantez, voire mesmes les cieux, 
Qui çà et là ne monstrent à leurs yeux 
L'image de leurs peines. 
Cestuy là porte en son coeur fluctueux 
De l'ocean les flotz tumultueux, 
Cestuy l'horreur des ventz impetueux 
Sortans de leur caverne. 
L'un d'un Caucase et Montgibel se plaingt, 
L'autre en veillant plus de songes se peinct, 
Qu'il n'en feut onq' en cet orme qu'on feinct 
En la fosse d'Averne. 
Ores luy semble estre arbre devenu, 
Ores un mont de nege tout chenu, 
Ores l'oyzeau en Meandre congneu, 
Ore' il se faict accroire 
Sentir ses nerfz tiedement languissans, 
Entre voz bras les siens entrelaçans, 
Mais tout cela sont des songes passans 
Par la porte d'ivoyre. 
L'un contrefait ce Tantale mourant 
De soif, qu'il a au milieu d'un torrent, 
L'autre qui paist un aigle devorant 
S'accoustre en Promethée, 
Mais cestui là, par un plus chaste voeu, 
En se bruslant veult Hercule estre veu, 
L'autre se mue en eau, air, terre, et feu, 
Comme un second Prothée. 
L'un meurt de froid, et l'autre meurt de chault, 
L'un vole bas, et l'autre vole hault, 
L'un est chetif, l'autre a ce qu'il luy fault, 
L'un sur l'esprit se fonde, 
L'autre s'arreste à la beauté du corps 
On ne veid onq' si terribles discords 
En ce Caos, qui troubloit les accords 
Dont fut basty le monde. 
Quelque autre après, ayant subtilement 
Trouvé l'accord de chascun element, 
Façonne un rond tendant egalement 
Au centre de son ame. 
Son firmament est peint sur un beau front, 
Tous ses espriz sont balancez en rond, 
Son pol artiq', et antartiq', ce sont 
Les beaux yeux de sa dame. 
Quelqu'autre encor' la terre dedaignant 
Va du tiers ciel les secretz enseignant, 
Et de l'amour où il se va baignant, 
Tire une quinte essence 
Mais quant à moy, qui plus terrestre suis, 
Et n'aime rien, que ce qu'aimer je puis, 
Le plus subtil, qu'en amour je poursuis, 
S'appelle jouyssance. 
Cestui voulant plus simplement aimer 
Veult un Properce et Ovide exprimer, 
Et vouldroit bien encor' se transformer 
En l'esprit d'un Tibulle. 
Mais cestui là, comme un Petrarque ardent, 
Va son amour et son style fardant. 
Cet autre encor'va le sien mignardant 
Comme un autre Catulle. 
Je ne veulx point scavoir si l'amitié 
Prist du facteur, qui jadis eut pitié, 
Du pauvre tout fendu par la moitié, 
Sa celeste origine. 
Vous souhaiter autant de bien qu'à moy, 
Vous estimer autant comme je doy, 
Avoir de vous le loyer de ma foy, 
Voila mon Androgine. 
Noz bons ayeux, qui cet art demenoient, 
Pour en causer, Petrarque n'apprenoient, 
Ains franchement leur dame entretenoient 
Sans fard, ou couverture. 
Mais aussi tost qu'Amour s'est fait sçavant, 
Lui qui estoit François au paravant, 
Est devenu menteur, et decevant, 
Et de Thusque nature. 
Je sçay qu'Amour est le subjet des vers, 
Et que sans luy tant d'escrivains divers 
Ne voleroient si bien en l'univers 
Par les bouches estranges. 
Mais ces beautez, dont tant de bons espriz 
Se vont plaignant avoir esté surpris, 
Ne furent onq'vers eulx en si hault pris 
Que chantent leurs louanges. 
Voz beautez donq' leurs servent d'argumens, 
Et ne leur fault de meilleurs instruments 
Pour les tirer tous vifz des monumens 
Aussi comme je pense, 
Sans que plus fort vous les recompensez 
De tant d'ennuiz mieulx escriz que pensez, 
Amour les a de peine dispensez, 
Et vous de recompense. 
Je ry souvent, voyant pleurer ces foulx, 
Qui mille fois' vouldroient mourir pour vous, 
Si vous croyez de leur parler si doulx 
Le parjure artifice. 
Mais quand à moy, sans feindre ny pleurer 
Touchant ce point, je vous puis asseurer 
Que je veulx sain et dispos demeurer 
Pour vous faire service. 
Si vous trouvez quelque importunité 
En mon amour, qui vostre humanité 
Prefere trop à la divinité 
De vos graces cachées, 
Changez ce corps, object de mon ennuy 
Alors je croy que de moy ny d'aultruy, 
Quelque beauté que l'esprit ait en lui, 
Vous ne serez cherchées. 
Et qu'ainsi soit, quand les hyvers nuisans 
Auront terni la fleur de voz beaux ans, 
Rydé ce marbre, esteint ces feux luisans, 
Quand vous verrez encore 
Ces cheveux d'or en argent se changer, 
De ce beau seing l'yvoire s'allonger, 
Ces lys fanir, et de vous s'estranger 
Ce beau teinct de l'Aurore 
Qui pensez vous qui vous aille chercher, 
Qui vous adore, ou qui daigne toucher 
Ce corps divin, qui vous tenez tant cher 
Vostre beauté passée 
Ressemblera un jardin à noz yeux, 
Riant n'aguere aux hommes et aux Dieux, 
Ores faschant de son regard les cieulx 
Et l'humaine pensée. 
N'attendez donq' que la grand' faulx du temps 
Moissonne ainsi la fleur de voz printemps, 
Qui rend les Dieux et les hommes contens. 
Les ans, qui peu sejournent. 
Ne laissent rien, que regretz et souspirs, 
Et empennez de nos meilleurs desirs, 
Avecques eulx emportent noz plaisirs, 
Qui jamais ne retournent. 
Pour faire fin, je vous prie excuser 
Mon amitié, qui ne peult abuser, 
Et mon esprit, qui ne sçauroit user 
De plus belle harangue 
Puis que vos yeulx appris à decevoir 
De ma parole empeschent le devoir, 
Et que les miens esblouys de les voir 
Font office de langue. 
Si je n'ay peints mes ennuys sur le front, 
Et les assaulx que voz beautez me font, 
Ilz sont pourtant gravez [au] plus profond 
De ma volunté franche 
Non comme un tas de vains admirateurs, 
Qui font souvent par leurs souspirs menteurs 
Et par leurs vers honteusement flateurs 
Rougir la carte blanche. 
Desormais donq' (Amour) si tu m'en croys, 
Adresse là ton petit arc Turquois, 
Tes petiz traicts, et ton petit carquois, 
Et telles mignardises 
Presente les à la legere foy 
D'un plus sçavant, mais moins aimant que moy, 
Qui n'ait jamais rien esprouvé de toy, 
Que ces belles faintises. 
Si toutesfois tel style vous plaist mieulx, 
Je reprendray mon chant melodieux, 
Et voleray jusqu'au sejour des Dieux 
D'une aisle mieux guidée. 
Là dans le seing de leurs divinitez 
Je choisiray cent mile nouveautez, 
Dont je peindray voz plus grandes beautez 
Sur la plus belle Idée. 