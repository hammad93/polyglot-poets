Chante l'emprise furieuse 
Des fiers Gëans trop devoyez, 
Et par la main victorieuse 
Du Pere tonnant foudroyez 
Ou bien les labeurs envoyez 
Par Junon Déesse inhuméne 
A l'invincible enfant d'Alcméne. 
Chante les martiaux alarmes 
D'un son heroic, et haut style 
Chante les amoureuses larmes, 
Ou bien le champ graz et fertile, 
Ou le cler ruysseau qui distile 
Du mont pierreux, ruysseau qui baigne 
Prez, et spacieuse campaigne. 
Chante doncq' les biens de Cerés 
Et de Bacchus les jeuz mystiques 
Chante les sacrées forés, 
Sejour des Demydieux rustiques 
Chante tous les Dieux des antiques, 
Pluton, Neptune impetueux. 
Et les austres tempetueux. 
Bref, chante tout ce qu'ont chanté 
Homere, et Maron tant fameux, 
Pyndare, Horace tant vanté, 
Afin d'estre immortel comme eux 
En depit du dard venimeux 
De celle qui ne peut deffaire 
Ce qu'un esprit divin sçait faire. 
Ton oeuvre sera plus durable 
Qu'un Thëatre, ou un Colisée, 
Ou qu'un Mausëole admirable, 
Dont l'etophe si fort prisée 
Par le tens a été brisée, 
Ou que tout autre oeuvre excellant 
De la main de l'ouvrier volant. 
Quand à moy, puis que je n'ay beu, 
Comme toy, de l'unde sacrée, 
Et puis que songer je n'ay peu 
Sur le mont double, comme Ascrée, 
C'est bien force que me recrée 
Avec Pan, qui soubz les ormeaux 
Fait resonner les challumeaux. 
Mais toy, si desires pour vivre 
Delaisser quelque monument, 
Pourquoy aussi ne veux-tu suyvre 
Quelque haut et brave argument 
Amy, vole plus hautement, 
Et en lieu si humble n'amuse, 
Qu'à me louër, ta docte Muse. 
Si tu m'eusses, facund Mercure, 
Volu etre un peu favorable, 
Et toy Phebus, j'eusse pris cure 
De rendre mon bruyt honorable, 
Voyre par ecrit memorable 
Un jour avec triumphe et gloire 
Marier Loyr avecques Loyre. 