De l'hyver la triste froydure 
Va sa rigueur adoucissant, 
Et des eaux l'ecorce tant dure 
Au doulx Zephire amolissant. 
Les oyzeaux par les boys 
Ouvrent à cete foys 
Leurs gosiers etreciz, 
Et plus soubz durs glassons 
Ne sentent les poissons 
Leurs manoirs racourciz. 
La froide humeur des montz chenuz 
Enfle deja le cours des fleuves, 
Deja les cheveux sont venuz 
Aux forestz si longuement veufves. 
La Terre au Ciel riant 
Va son teint variant 
De mainte couleur vive 
Le Ciel (pour luy complaire) 
Orne sa face claire 
De grand' beauté nayve. 
Venus ose jà sur la brune 
Mener danses gayes, et cointes 
Aux pasles rayons de la lune, 
Ses Graces aux Nymphes bien jointes. 
Maint Satyre outraigeux, 
Par les boys umbraigeux, 
Ou du haut d'un rocher, 
(Quoy que tout brusle, et arde) 
Etonné les regarde, 
Et n'en ose approcher. 
Or' est tens que lon se couronne 
De l'arbre à Venus consacré, 
Ou que sa teste on environne 
Des fleurs qui viennent de leur gré. 
Qu'on donne au vent aussi 
Cest importun soucy, 
Qui tant nous fait la guerre 
Que lon voyse sautant, 
Que lon voyse hurtant 
D'un pié libre la terre. 
Voicy, dejà l'eté, qui tonne, 
Chasse le peu durable ver, 
L'eté le fructueux autonne, 
L'autonne le frilleux hyver. 
Mais les lunes volaiges 
Ces celestes dommaiges 
Reparent et nous hommes, 
Quand descendons aux lieux 
De noz ancestres vieux, 
Umbre, et poudre nous sommes. 
Pourquoy doncq' avons-nous envie 
Du soing qui les coeurs ronge, et fend 
Le terme bref de notre vie 
Long espoir nous deffent. 
Ce que les Destinées 
Nous donnent de journées, 
Estimons que c'est gaing. 
Que scais-tu si les Dieux 
Ottroyront à tes yeux 
De voir un lendemain 
Dy à ta lyre qu'elle enfante 
Quelque vers, dont le bruyt soit tel, 
Que ta Vienne à jamais se vante 
Du nom de Dorat immortel. 
Ce grand tour violant 
De l'an leger-volant 
Ravist et jours, et moys 
Non les doctes ecriz, 
Qui sont de noz espris 
Les perdurables voix. 