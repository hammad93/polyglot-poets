Sus, ma Lyre, desormais 
Chante plus doulx que jamais 
L'une et l'autre Marguerite 
Ce sont les deux fleurs d'eslite, 
Où il fault cuillir le miel 
Des chansons dignes du ciel. 
Jadis les Dieux transformoient 
En astres ceulx qu'ilz aimoient, 
Et si les vers sont croyables, 
Les campagnes pitoyables 
Grosses de sang, et de pleurs 
Enfantoient les belles fleurs. 
Le ciel, qui donne ses lois 
Soubz le sceptre de Valois, 
A mis au rang des planettes 
Les plus ardentes et nettes 
Tous les rameaux bienheureux 
De ce Tige planteureux. 
Là, est l'honneur d'Angoumois 
Charles, et le grand François, 
François, et Charles encores, 
Deux feuz, qui eclairent ores 
Tout ainsi que les flambeaux 
Des freres qui sont jumeaux. 
Ilz luyzent d'ordre là hault, 
Et si des mortelz il chault 
A ceux là qui plus ne meurent, 
Noz Rois, qui au ciel demeurent, 
Ne rejectent pas les veuz 
De leurs enfans et neveuz. 
Du sang que j'ay tant loué, 
Qui des Dieux est avoué, 
Deux belles fleurs sont venues 
L'une vole sur les nues 
Qui a le ciel eclaircy, 
Et l'autre florist icy. 
Ce dyamant, que voilà, 
Est frere de cestuy-là; 
Ces rozes s'appellent rozes, 
Ces deux fleurettes declozes, 
Qui se ressemblent ainsi, 
Ont ung mesme nom aussi. 
Ne me vantez plus, ô Grecz, 
De Narcisse les regrez, 
Ny la fleur de ses pleurs née 
Ny l'ardeur Apollinée, 
Hyacint', dont le malheur 
Fist naistre une rouge fleur. 
Ne me vantez plus aussi 
Ny Phebus ny son soucy, 
Ny la fleur Adonienne, 
Ny la Telamonienne, 
Ny celles par qui Junon 
Aquist de mere le nom. 
Ne me vantez le sejour 
Qui voit revivre le jour, 
Où du marinier sont quises 
Les Marguerites exquises 
De la France le bonheur 
Surmonte l'Indique honneur. 
Sus donc, ô François espris, 
Donnez l'honneur et le pris 
A la Marguerite saincte 
Faictes de sa mort complaincte, 
Par qui les avares cieux 
Ont ravy tout nostre mieux. 
Dictes comme elle avoit eu 
L'honneur, l'esprit, la vertu, 
Qui tout nostre siecle honnore 
Et de celle dont encore' 
Les jours ne sont revoluz, 
Dictes en autant, ou plus. 
C'est de mes vers l'ornement 
Seule, qui divinement 
Anime, enhardist, inspire 
Les bas fredons de ma Lyre 
C'est elle, et je sçay combien 
Mes chansons luy plaisent bien. 
Si des premiers je n'ay pas 
Orné le Royal trespas, 
Aussi ma Muse est trop basse 
Pour une premiere place 
Et qui sçait si les derniers 
Se feront point les premiers 
Les artizans bien subtilz 
Animent de leurs outilz 
L'airein, le marbre, le cuyvre 
Mais châcun ne peut pas suyvre 
Si hault et brave argument 
Comme ung royal monument. 
Cestuy son sepulchre a bien, 
Et cestuy cy a le sien 
Mais François, dont la memoire, 
Seule tumbe de sa gloire, 
Par tout le monde s'etend, 
Son sepulchre encor' attend. 
L'edifice elabouré 
Dont Mausole est honnoré, 
Les erreurs Dedaliennes, 
Les poinctes Egyptiennes, 
Et tout autre oeuvre parfaict, 
En ung jour ne fut pas faict. 
Qui a le stile assez hault, 
Pour epuyser, comme il fault, 
Une gloire si feconde 
Le grand Monarque du monde 
De tout peintre et engraveur 
Ne cherchoit pas la faveur. 
Si me puis-je bien vanter 
De faire icy rechanter 
Les trois Angloizes Charites, 
Qui l'une des Marguerites 
Portent aux astres plus haulx 
En deux cents pas inegaulx. 
Les Dieux de noz biens jaloux 
T'avoient plantée entre nous, 
Royale fleur de Navarre, 
Et puis, d'une main avare 
T'arrachant de ces bas lieux, 
Ilz t'ont replantée aux cieux. 
Là, le chault et la froideur 
Ne seichent point ta verdeur, 
Verdeur que tousjours evante 
Ung Zephyre, qui doulx-vante 
En ces lieux, où en tout temps 
On voit rire le printemps. 
Là, de mile et mile espriz 
Qui volent par le pourpris, 
Le ciel, qui sienne t'appelle, 
Ne voit une ame plus belle 
Le ciel ne peut il pas bien 
Reprendre ce qui est sien 
Le ciel t'a reprise donc, 
Nous laissant d'ung mesme tronc 
Cete autre Fleur, ta compaigne, 
Et ta fille, qui se baigne 
En ce labeur glorieux 
Qui t'a mise au rang des Dieux. 
Permette le ciel amy 
Qu'apres ung siecle et demy 
La Fleur icy florissante 
A la Fleur non perissante 
Puisse voler d'ung prinsault, 
Pour se rejoindre là hault. 
Ce pendant nous, qui vivons, 
Ces doux vers nous escrivons, 
Affin que de race en race 
L'immortalité embrasse 
La non mortelle valeur 
De l'une et de l'autre Fleur. 