Je ne quiers pas la fameuse couronne, 
Sainct ornement du Dieu au chef doré, 
Ou que du Dieu aux Indes adoré 
Le gay chapeau la teste m'environne. 
Encores moins veulx-je que l'on me donne 
Le mol rameau en Cypre decoré: 
Celuy qui est d'Athenes honoré, 
Seul je le veulx, et le Ciel me l'ordonne. 
O tige heureux, que la sage Déesse 
En sa tutelle, et garde a voulu prendre, 
Pour faire honneur à son sacré autel! 
Orne mon chef, donne moy hardiesse 
De te chanter, qui espere te rendre 
Egal un jour au laurier immortel. 
  

D'amour, de grace, et de haulte valeur 
Les feux divins estoient ceinctz, et les cieulx 
S'estoient vestuz d'un manteau precieux 
A raiz ardens, de diverse couleur. 
Tout estoit plein de beauté, de bonheur, 
La mer tranquille, et le vent gracieulx, 
Quand celle là naquit en ces bas lieux 
Qui a pillé du monde tout l'honneur. 
Ell' prist son teint des beaux lyz blanchissans, 
Son chef de l'or, ses deux levres des rozes, 
Et du soleil ses yeux resplandissans. 
Le ciel usant de liberalité 
Mist en l'esprit ses semences encloses, 
Son nom des Dieux prist l'immortalité. 
  

Loyre fameux, qui ta petite source 
Enfles de maintz gros fleuves et ruysseaux, 
Et qui de loing coules tes cleres eaux 
En l'Ocean d'une assez vive course: 
Ton chef royal hardiment bien hault pousse 
Et apparoy entre tous les plus beaux 
Comme un thaureau sur les menuz troupeaux 
Quoy que le Pau envieux s'en courrousse. 
Commande doncq' aux gentiles Naiades 
Sortir dehors leurs beaux palais humides 
Avecques toy, leur fleuve paternel, 
Pour saluer de joyeuses aubades. 
Celle qui t'a, et tes filles liquides, 
Deifié de ce bruyt eternel. 
  

L'heureuse branche à Pallas consacrée, 
Branche de paix, porte le nom de celle 
Qui le sens m'oste, et soubz grand' beauté cele 
La cruaulté, qui à Mars tant agrée. 
Delaisse donq' ô cruelle obstinée! 
Ce tant doulx nom, ou bien te monstre telle, 
Qu'ainsi qu'en tout sembles estre immortelle, 
Sembles le nom avoir par destinée. 
Que du hault ciel il t'ait eté donné, 
Je ne suis point de le croire etonné, 
Veu qu'en esprit tu es la souveraine: 
Et que tes yeux, à ceulx qui te contemplent, 
Coeur, corps, esprit, sens, ame, et vouloir emblent 
Par leur doulceur angelique, et seraine. 
  

C'etoit la nuyt que la Divinité 
Du plus hault ciel en terre se rendit 
Quand dessus moy Amour son arc tendit 
Et me fist serf de sa grand' deité. 
Ny le sainct lieu de telle cruaulté, 
Ny le tens mesme assez me deffendit: 
Le coup au coeur par les yeux descendit 
Trop ententifz à ceste grand' beauté. 
Je pensoy' bien que l'archer eust visé 
A tous les deux, et qu'un mesme lien 
Nous deust ensemble egalement conjoindre. 
Mais comme aveugle, enfant, mal avisé, 
Vous a laissée (helas) qui eties bien 
La plus grand' proye, et a choisi la moindre. 
  

Comme on ne peult d'oeil constant soustenir 
Du beau Soleil la clarté violente, 
Aussi qui void vostre face excellente 
Ne peult les yeulx assez fermes tenir. 
Et si de près il cuyde parvenir 
A contempler vostre beauté luysante, 
Telle clarté à voir luy est nuysante, 
Et si le faict aveugle devenir. 
Regardez doncq' si suffisant je suys 
A vous louer, qui seulement ne puys 
Voz grands beautez contempler à mon gré. 
Que si mes yeulx avoient un tel pouvoir, 
J'estimeroy' plus fermes les avoir, 
Que n'a l'oyseau à Jupiter sacré. 
  

De grand' beauté ma Déesse est si pleine, 
Que je ne voy' chose au monde plus belle. 
Soit que le front je voye, ou les yeulx d'elle, 
Dont la clarté saincte me guyde, et meine: 
Soit ceste bouche, ou souspire une halaine 
Qui les odeurs des Arabes excelle: 
Soit ce chef d'or, qui rendroit l'estincelle 
Du beau Soleil honteuse, obscure et vaine: 
Soient ces coustaux d'albastre, et main polie, 
Qui mon coeur serre, enferme, estreinct, et lie, 
Bref, ce que d'elle on peult ou voir, ou croyre. 
Tout est divin, celeste, incomparable: 
Mais j'ose bien me donner ceste gloyre, 
Que ma constance est trop plus admirable. 
  

Auray'-je bien de louer le pouvoir 
Ceste beauté, qui decore le monde? 
Quand pour orner sa chevelure blonde 
Je sens ma langue ineptement mouvoir? 
Ny le romain, ny l'atique sçavoir, 
Quoy que là fust l'ecolle de faconde, 
Aux cheveulx mesme, où le fin or abonde, 
Eussent bien faict à demy leur devoir. 
Quand je les voy' si reluysans et blons, 
Entrenouez, crespes, egaulx et longs, 
Je m'esmerveille, et fay' telle complaincte: 
Puis que pour vous (cheveulx) j'ay tel martyre, 
Que n'ay-je beu à la fontaine saincte? 
Je mourroy' cygne, ou je meurs sans mot dire. 
  

Garde toy bien ô gracieux Zephire! 
D'empestrer l'esle en ces beaulx noeuds epars, 
Que çà, et là, doulcement tu depars 
Sur ce beau col de marbre, et de porphire. 
Si tu t'y prens, plus ne vouldras nous ryre 
Le verd printemps: ainçoys de toutes pars 
Flore voyant que d'autre amour tu ards, 
Fera ses fleurs dessecher par grand' ire. 
Que dy-je las! Zephire n'est-ce point, 
C'est toy, Amour, qui voles en ce point, 
Tout à l'entour, et par dedans ces retz. 
Que tu as faictz d'art plus laborieux 
Que ceulx, ausquelz jadis feurent serrez 
Ta doulce mere, et le Dieu furieux. 
  

Ces cheveux d'or sont les liens Madame, 
Dont fut premier ma liberté surprise, 
Amour la flamme autour du coeur eprise, 
Ces yeux le traict, qui me transperse l'ame, 
Fors sont les neudz, apre, et vive la flamme, 
Le coup, de main à tyrer bien apprise, 
Et toutesfois j'ayme, j'adore, et prise 
Ce qui m'etraint, qui me brusle, et entame. 
Pour briser donq', pour eteindre, et guerir 
Ce dur lien, ceste ardeur, ceste playe, 
Je ne quier fer, liqueur ny medecine, 
L'heur, et plaisir, que ce m'est de perir 
De telle main, ne permect que j'essaye 
Glayve trenchant, ny froydeur, ny racine. 
  

Des ventz emeuz la raige impetueuse 
Un voyle noir etendoit par les cieux, 
Qui l'orizon jusqu'aux extremes lieux 
Rendoit obscur, et la mer fluctueuse. 
De mon soleil la clarté radieuse 
Ne daignoit plus aparoitre à mes yeulx, 
Ains m'annonçoient les flotz audacieux 
De tous costez une mort odieuse. 
Une peur froide avoit saisi mon ame 
Voyant ma nef en ce mortel danger, 
Quand de la mer la fille je reclame, 
Lors tout soudain je voy' le ciel changer, 
Et sortir hors de leurs nubileux voyles 
Ces feux jumeaux, mes fatales etoiles. 
  

O de ma vie à peu pres expirée 
Le seul filet! yeux, dont l'aveugle archer 
A bien sceu mil',et mil' fleches lascher, 
Sans qu'il en ait oncq' une en vain tirée. 
Toute ma force est en vous retirée, 
Vers vous je vien' ma guerison chercher, 
Qui pouvez seulz la playe dessecher, 
Que j'ay par vous (ô beaux yeux!) endurée. 
Vous estes seulz mon etoile amyable, 
Vous pouvez seulz tout l'ennuy terminer, 
Ennuy mortel de mon ame offensée. 
Vostre clarté me soit doncq' pitoyable, 
Et d'un beau jour vous plaise illuminer 
L'obscure nuyt de ma triste pensée. 
  

La belle main, dont la forte foiblesse 
D'un joug captif domte les plus puissans, 
La main, qui rend les plus sains languissans, 
Debendant l'arc meurtrier qui les coeurs blesse, 
La belle main, qui gouverne, et radresse 
Les freinz dorez des oiseaux blanchissans, 
Quand sur les champs de pourpre rougissans 
Guydent en l'air le char de leur maistresse, 
Si bien en moy a gravé le protraict 
De voz beautez au plus beau du ciel nées, 
Que ny la fleur, qui le sommeil attraict, 
Ny toute l'eau d'oubly, qui en est ceinte, 
Effaceroient en mil' et mil' années 
Vostre figure en un jour en moy peinte. 
  

Le fort sommeil, que celeste on doibt croyre, 
Plus doulx que miel, couloit aux yeulx lassez, 
Lors que d'amour les plaisirs amassez 
Entrent en moy par la porte d'ivoyre. 
J'avoy' lié ce col de marbre: voyre 
Ce sein d'albastre, en mes bras enlassez 
Non moins qu'on void les ormes embrassez 
Du sep lascif, au fecond bord de Loyre. 
Amour avoit en mes lasses mouëlles 
Dardé le traict de ses flammes cruelles, 
Et l'ame erroit par ces levres de roses, 
Preste d'aller au fleuve oblivieux, 
Quand le reveil de mon ayse envieux 
Du doulx sommeil a les portes decloses. 
  

Pié, que Thétis pour sien eust avoué, 
Pié, qui au bout monstres cinq pierres telles, 
Que l'Orient seroit enrichi d'elles, 
Cil Orient en perles tant loué. 
Pié albastrin, sur qui est appuyé 
Le beau sejour des graces immortelles, 
Qui feut baty sur deux coulonnes belles 
De marbre blanc, poly, et essuyé. 
Si l'oeil n'a plus de me nourir esmoy, 
Si ses thesors la bouche ne m'octroye, 
Si les mains sont en mes playes si fortes, 
Au moins (ô pié) n'esloingne point de moy 
Mon triste coeur, dont Amour a faict proye, 
L'emprisonnant en ce corps que tu portes. 
  

Qui a peu voir celle que Déle adore 
Se devaler de son cercle congneu, 
Vers le pasteur d'un long sommeil tenu 
Dessus le mont, qui la Carie honore: 
Et qui a veu sortir la belle Aurore 
Du jaulne lict de son espoux chenu 
Lors que le ciel encor' tout pur et nu 
De mainte rose indique se colore: 
Celuy a veu encores (ce me semble) 
Non point les lyz et les roses ensemble, 
Non ce, que peult le printemps concevoir: 
Mais il a veu la beauté nompareille 
De ma Déesse, ou reluyre on peult voir 
La clere Lune, et l'Aurore vermeille. 
  

J'ay veu, Amour (et tes beaulx traictz dorez 
M'en soient tesmoings) suyvant ma souvereine, 
Naistre les fleurs de l'infertile arene 
Après ses pas dignes d'estre adorez. 
Phebus honteux ses cheveulx honorez 
Cacher alors que les vents par la plaine 
Eparpilloient de leur souëfve halaine 
Ceulx là, qui sont de fin or colorez. 
Puis s'en voler de chascun oeil d'icelle 
Jusques au ciel une vive etincelle, 
Dont furent faictz deux astres clers, et beaux. 
Favorisans d'influences heureuses 
(O feux divins! ô bienheureux flambeaulx!) 
Tous coeurs bruslans aux flammes amoureuses. 
  

Le chef doré cestuy blasonnera, 
Cestuy le corps, l'autre le blanc ivoire 
De l'estommac, l'autre eternelle gloire 
Aux yeux archers par ses vers donnera. 
Comme une fleur tout cela perira: 
Mais en esprit, en faconde, et memoire, 
Quand l'aage aura sur la beauté victoire, 
Mieux que devant Madame florira. 
Que si en moy le souverain donneur 
Pour tel subject heureusement poursuyvre 
Eust mis tant d'art, tant de grace, et bonheur, 
Mieux qu'en tableau, en bronze, en marbre, en cuyvre, 
Je luy feroy', et à moy un honneur, 
Qui elle et moy feroit vivre et revivre. 
  

Face le ciel (quand il vouldra) revivre 
Lisippe, Apelle, Homere, qui le pris 
Ont emporté sur tous humains espris 
En la statue, au tableau, et au livre. 
Pour engraver, tirer, decrire, en cuyvre, 
Peinture, et vers, ce qu'en vous est compris, 
Si ne pouroient leur ouvraige entrepris 
Cyzeau, pinceau, ou la plume bien suyvre. 
Voilà pourquoy ne fault, que je souhete 
De l'engraveur, du peintre, ou du poëte, 
Marteau, couleur ny encre, ô ma Déesse! 
L'art peult errer, la main fault, l'oeil s'ecarte. 
De voz beautez mon coeur soit doncq' sans cesse 
Le marbre seul, et la table, et la charte. 
  

Puis que les cieux m'avoient predestiné 
A vous aymer, digne object de celuy, 
Par qui Achille est encor' aujourdhuy 
Contre les Grecz pour s'amye obstiné, 
Pourquoy aussi n'avoient-ilz ordonné 
Renaitre en moy l'ame, et l'esprit de luy? 
Par maintz beaux vers tesmoings de mon ennuy 
Je leur rendroy', ce qu'ilz vous ont donné. 
Helas Nature, au moins puis que les cieux 
M'ont denié leurs liberalitez, 
Tu me devois cent langues, et cent yeux, 
Pour admirer, et louer cete là, 
Dont le renom (pour cent graces, qu'elle a) 
Merite bien cent immortalitez. 
  

Les bois fueilleuz, et les herbeuses rives 
N'admirent tant parmy sa troupe saincte 
Dyane, alors que le chault l'a contrainte 
De pardonner aux bestes fugitives, 
Que tes beautez, dont les autres tu prives 
De leurs honneurs, non sans envie mainte 
Veu que tu rends toute lumiere etainte 
Par la clarté de deux etoiles vives. 
Les demydieux, et les nymphes des bois 
Par l'epesseur des forestz chevelues 
Te regardant, s'etonnent maintesfois, 
Et pour à Loire eternité donner 
Contre leurs bords ses filles impolues 
Font ton hault bruit sans cesse resonner. 
  

O doulce ardeur, que des yeulx de ma Dame 
Amour avecq' sa torche acoustumée 
Dedans mon coeur a si bien allumée, 
Que je la sen au plus profond de l'ame! 
Combien le ciel favorable je clame, 
Combien Amour, combien ma destinée, 
Qui en ce point ma vie ont terminée 
Par le torment d'une si doulce flamme! 
Qu'en moy (Amour) ne durent tes doulx feux, 
Je ne le puys et pouvoir ne le veulx 
Bien que la chair soit caducque, et mortelle. 
Car ceste ardeur, dont mon ame est ravie, 
Prendra aussi immortalité d'elle, 
Vivant par mort d'une eternelle vie. 
  

Si des beaux yeux, où la beaulté se mire, 
Voire le ciel, et la nature, et l'art, 
Depent le frein, qui en plus d'une part 
A son plaisir et m'arreste et me vire, 
Pourquoy sont-ilz armez d'orgueil et d'ire? 
Pourquoy s'esteint ce doulx feu, qui en part? 
Pourquoy la main, qui le coeur me depart, 
Cache ces retz, liens de mon martire? 
O belle main! ô beaux cheveux dorez! 
O clers flambeaux dignes d'estre adorez! 
Par qui je crain', j'espere, je lamente. 
Mon fier destin et vostre force extreme, 
En vous aimant, me commandent, que j'aime 
L'heureux object du bien, qui me tormente. 
  

Piteuse voix, qui ecoutes mes pleurs, 
Et qui errant entre rochiers et bois 
Avecques moy, m'as semblé maintesfoys 
Avoir pitié de mes tristes douleurs. 
Voix qui tes plainz mesles à mes clameurs, 
Mon dueil au tien, si appeller tu m'oys 
Olive Olive: et Olive est ta voix, 
Et m'est avis qu'avecques moy tu meurs. 
Seule je t'ay pitoyable trouvée. 
O noble Nymphe! en qui (peult estre) encores 
L'antique feu de nouveau s'evertue. 
Pareille amour nous avons eprouvée, 
Pareille peine aussi nous souffrons ores. 
Mais plus grande est la beaulté, qui me tue. 
  

Je ne croy point, veu le dueil que je meine 
Pour l'apre ardeur d'une flamme subtile, 
Que mon oeil feust en larmes si fertile, 
Si n'eusse au chef d'eau vive une fonteine. 
Larmes ne sont, qu'avecq' si large vene 
Hors de mes yeux maintenant je distile, 
Tout pleur seroit à finir inutile 
Mon dueil, qui n'est qu'au meillieu de sa peine. 
L'humeur vitale en soy toute reduite 
Devant mon feu craintive prent la fuyte 
Par le sentier qui meine droict aux yeux. 
C'est cete ardeur, dont mon ame ravie 
Fuyra bien tost la lumiere des cieux, 
Tirant à soy et ma peine et ma vie. 
  

La nuit m'est courte, et le jour trop me dure, 
Je fuy l'amour, et le suy' à la trace, 
Cruel me suis, et requier' vostre grace, 
Je pren' plaisir au torment, que j'endure. 
Je voy' mon bien, et mon mal je procure, 
Desir m'enflamme, et crainte me rend glace, 
Je veux courir, et jamais ne deplace, 
L'obscur m'est cler, et la lumiere obscure. 
Votre je suis, et ne puis estre mien, 
Mon corps est libre, et d'un etroit lien 
Je sen' mon coeur en prison retenu. 
Obtenir veux, et ne puis requerir, 
Ainsi me blesse, et ne me veult guerir 
Ce vieil enfant, aveugle archer, et nu. 
  

Quand le Soleil lave sa teste blonde 
En l'Ocean, l'humide, et noire nuit 
Un coy sommeil, un doulx repos sans bruit 
Epant en l'air, sur la terre et soubz l'onde. 
Mais ce repos, qui soulaige le monde 
De ses travaux, est ce qui plus me nuist, 
Et d'astres lors si grand nombre ne luist, 
Que j'ay d'ennuiz et d'angoisse profonde. 
Puis quand le ciel de rougeur se colore, 
Ce que je puis de plaisir concevoir 
Semble renaître avec la belle Aurore. 
Mais qui me fait tant de bien recevoir? 
Le doulx espoir, que j'ay de bien tost voir 
L'autre Soleil, qui la terre decore. 
  

Ce que je sen', la langue ne refuse 
Vous decouvrir, quand suis de vous absent, 
Mais tout soudain que près de moy vous sent, 
Elle devient et muette, et confuse. 
Ainsi, l'espoir me promect, et m'abuse: 
Moins près je suis quand plus je suis present: 
Ce qui me nuist, c'est ce qui m'est plaisent, 
Je quier' cela, que trouver je recuse. 
Joyeux la nuit, le jour triste je suis. 
J'ay en dormant ce qu'en veillant poursuis. 
Mon bien est faulx, mon mal est veritable. 
D'une me plain', et deffault n'est en elle, 
Fay doncq', Amour, pour m'estre charitable, 
Breve ma vie, ou ma nuit eternelle. 
  

Les cieux, l'amour, la mort, et la nature, 
Honneur, credit, faveur, envie, ou crainte, 
De ceste forme en moy si bien emprainte 
N'effaceront la vive protraiture. 
Ivoire, gemme, et toute pierre dure 
Se peut briser, si du fer est attainte, 
Mais bien qu'ell' soit de se rompre contrainte, 
De se changer jamais elle n'endure. 
Mon coeur est tel: et me le fist prouver 
Amour, alors que pour vous y graver, 
A coups de trait me livra la bataille. 
Je sçay combien son arc y travailla, 
Plus de cent coups, non un seul, me bailla 
Premier qu'il peust en lever une ecaille. 
  

Bien que le mal, que pour vous je supporte, 
Soit violent, toutesfois je ne l'ose 
Appeller mal, pour ce qu'aucune chose 
Ne vient de vous, qui plaisir ne m'apporte. 
Mais ce m'est bien une douleur plus forte, 
Que je ne puys de ma tristesse enclose 
Tourner la clef, lors que je me dispose 
A vous ouvrir de mes pensers la porte. 
Si donc mes pleurs, et mes soupirs cuysans, 
Si mes ennuiz ne vous sont suffisans 
Temoings d'amour, quele plus seure preuve, 
Quele autre foy, si non mourir, me reste? 
Mais le remede (helas) trop tard se treuve 
A la douleur, que la Mort manifeste. 
  

Le grand flambeau gouverneur de l'année, 
Par la vertu de l'enflammée corne 
Du blanc thaureau, prez, montz, rivaiges orne 
De mainte fleur du sang des princes née. 
Puis de son char la roüe estant tournée 
Vers le cartier prochain du Capricorne, 
Froid est le vent, la saison nue et morne, 
Et toute fleur devient seiche et fenée. 
Ainsi, alors que sur moy tu etens, 
O mon Soleil! tes clers rayons epars, 
Sentir me fais un gracieux printens. 
Mais tout soudain que de moy tu depars, 
Je sens en moy venir de toutes pars 
Plus d'un hyver, tout en un mesme tens. 
  

Tout ce, qu'icy la Nature environne, 
Plus tost il naist, moins longuement il dure. 
Le gay printemps s'enrichist de verdure, 
Mais peu fleurist l'honneur de sa couronne. 
L'ire du ciel facilement etonne 
Les fruicts d'esté, qui craignent la froidure; 
Contre l'hiver ont l'ecorce plus dure 
Les fruicts tardifs, ornement de l'automne. 
De ton printemps les fleurettes seichées 
Seront un jour de leur tige arrachées, 
Non la vertu, l'esprit, et la raison. 
A ces doulx fruicts, en toy meurs devant l'aage, 
Ne faict l'esté ny l'autonne dommage, 
Ny la rigueur de la froide saison. 
  

O prison doulce, où captif je demeure 
Non par dedaing, force, ou inimitié, 
Mais par les yeulx de ma doulce moitié, 
Qui m'y tiendra jusq'à tant que je meure. 
O l'an heureux, le mois, le jour, et l'heure, 
Que mon coeur fut avecq'elle allié! 
O l'heureux noeu, par qui j'y fu' lié, 
Bien que souvent je plain', souspire, et pleure! 
Tous prisonniers, vous etes en soucy, 
Craignant la loy, et le juge severe: 
Moy plus heureux, je ne suis pas ainsi. 
Mile doulx motz, doulcement exprimez, 
Mil' doulx baisers, doulcement imprimez, 
Sont les tormens où ma foy persevere. 
  

Après avoir d'un bras victorieux 
Domté l'effort des superbes courages, 
Aucuns jadis bastirent haulx ouvrages, 
Pour se venger du temps injurieux. 
Autres craignans leurs actes glorieux 
Assujetir à flammes, et orages, 
Firent ecriz, qui malgré telz outrages 
Ont faict leurs noms voler jusques aux cieulx. 
Maintz au jourdhuy en signe de victoire 
Pendent au temple armes bien etophées, 
Mais je ne veulx acquerir telle gloire. 
Avoir esté par vous vaincu et pris, 
C'est mon laurier, mon triomphe, et mon prix, 
Qui ma depouille egale à leurs trophées. 
  

Me soit amour ou rude, ou favorable, 
Ou hault, ou bas me pousse la fortune, 
Tout ce, qu'au coeur je sen' pour l'amour d'une, 
Jusq'à la mort, et plus, sera durable. 
Je suis le roc de foy non variable, 
Que vent, que mer, que le ciel importune, 
Et toutesfois adverse, ou oportune 
Soit la saison; il demeure imployable. 
Plus tost voudra le diamant apprendre 
A s'amolir de son bon gré, ou prendre 
Soubz un burin de plom diverse forme, 
Que par nouveau ou bonheur, ou malheur, 
Mon coeur, où est de vostre grand' valeur 
Le vray protraict, en autre se transforme. 
  

L'unic oiseau (miracle emerveillable) 
Par feu se tue, ennuyé de sa vie: 
Puis quand son ame est par flammes ravie, 
Des cendres naist un autre à luy semblable. 
Et moy qui suis l'unique miserable, 
Faché de vivre une flamme ay suyvie, 
Dont conviendra bien tost, que je devie, 
Si par pitié ne m'etes secourable. 
O grand' doulceur! ô bonté souveraine! 
Si tu ne veulx dure, et inhumaine estre 
Soubz ceste face angelique et seraine, 
Puis qu'ay pour toy du Phenix le semblant, 
Fay qu'en tous poinctz je luy soy' resemblant, 
Tu me feras de moymesme renaistre. 
  

Celle qui tient par sa fiere beauté. 
Les Dieux en feu, en glace, aise, et martire, 
L'oeil impiteux soudain de moy retire, 
Quand je me plain' à sa grand' cruauté. 
Si je la suy', ell' fuit d'autre couté; 
Si je me deulx, mes larmes la font rire, 
Et si je veulx ou parler ou ecrire, 
D'elle jamais ne puis estre ecouté. 
Mais (ô moy sot!) de quoy me doy-je plaindre, 
Fors du desir, qui par trop hault ataindre, 
Me porte au lieu, où il brusle ses aesles? 
Puis moy tumbé, Amour, qui ne permet 
Finir mon dueil, soudain les luy remet, 
Renouvelant mes cheutes eternelles. 
  

Sacrée, saincte et celeste figure, 
Pour qui du ciel l'admirable, et hault temple 
Semble courbé, afin qu'en toy contemple 
Tout ce, que peult son industrie et cure: 
Si de tes yeulx les beaux raiz d'avanture 
Daignent mon coeur echaufer, il me semble 
Qu'en moy soudain un feu divin s'assemble, 
Qui mue, altere, et ravist ma nature. 
Et si mon oeil ose se hazarder 
A contempler une beauté si grande, 
Un Ange adonq' me semble regarder. 
Lors te faisant d'ame et de corps offrande 
Ne puis le coeur idolatre garder, 
Qu'il ne t'adore, et ses veux ne te rande. 
  

Plus ferme foy ne fut onques jurée 
A nouveau prince, ô ma seule princesse! 
Que mon amour, qui vous sera sans cesse 
Contre le temps et la mort asseurée. 
De fosse creuse, ou de tour bien murée 
N'a point besoing de ma foy la fortresse, 
Dont je vous fy' dame, roine, et maistresse, 
Pour ce qu'ell' est d'eternelle durée. 
Thesor ne peult sur elle estre vainqueur, 
Un si vil prix n'aquiert un gentil coeur: 
Non point faveur, ou grandeur de lignage, 
Qui eblouist les yeulx du populaire, 
Non la beauté, qui un leger courage 
Peult emouvoir, tant que vous, me peult plaire. 
  

Si des saincts yeulx que je vois adorant, 
Vient mon ardeur, si les miens d'heure en heure, 
Par le degout des larmes, que je pleure, 
Donnent vigueur à mon feu devorant, 
Si mon esprit vif dehors, et mourant 
Dedans le cloz de sa propre demeure, 
Vous contemplant, permet bien que je meure, 
Pour estre en vous; plus qu'en moy, demeurant, 
Bien est le mal et violent, et fort, 
Dont la doulceur coulpable de ma mort 
Me faict aveugle à mon prochain dommage. 
Cruel tyran de la serve pensée, 
De ce loyer est donq' recompensée 
L'ame qui faict à son seigneur hommage. 
  

Je suis semblable au marinier timide; 
Qui voyant l'air çà et là se troubler, 
La mer ses flotz ecumeux redoubler, 
Sa nef gemir soubz ceste force humide, 
D'art, d'industrie, et d'esperance vide, 
Pense le ciel, et la mer s'assembler, 
Se met à plaindre, à crier, à trembler, 
Et de ses voeux les Dieux enrichir cuyde. 
Le nocher suis, mes pensers sont la mer, 
Soupirs, et pleurs sont les ventz et l'orage, 
Vous ma Déesse etes ma clere etoile, 
Que seule doy', veux, et puis reclamer, 
Pour asseurer la nef de mon courage, 
Et eclersir tout ce tenebreux voile. 
  

Les chaulx soupirs de ma flamme incongnue 
Ne sont soupirs, et telz ne les veulx dire, 
Mais bien un vent: car tant plus je soupire, 
Moins de mon feu la chaleur diminue. 
Ma vie en est toutesfois soutenue, 
Lors que par eulx de l'ardeur je respire, 
Ma peine aussi par eulx mesmes empire, 
Veu que ma flamme en est entretenue. 
Tout cela vient de l'Amour, qui enflamme 
Mon estommac d'une eternelle flamme, 
Et puis l'evente au tour de luy volant. 
O petit Dieu, qui terre, et ciel allumes! 
Par quel miracle en feu si violant 
Tiens-tu mon coeur, et point ne le consumes? 
  

Penser volage, et leger comme vent, 
Qui or' au ciel, or' en mer, or' en terre 
En un moment cours, et recours grand erre, 
Voire au sejour des ombres bien souvent. 
Et quelque part que voises t'eslevant, 
Ou rabaissant, celle qui me faict guerre, 
Celle beauté tousjours devant toy erre, 
Et tu la vas d'un leger pié suyvant. 
Pourquoy suis-tu (ô penser trop peu sage!) 
Ce qui te nuist? pourquoy vas-tu sans guide, 
Par ce chemin plein d'erreur variable? 
Si de parler au moins eusses l'usage, 
Tu me rendrois de tant de peines vide, 
Toy en repos, et elle pitoyable. 
  

Au goust de l'eau la fievre se rappaise, 
Puis s'evertue au cours, qui sembloit lent: 
Amour aussi m'est humble, et violent, 
Quand le coral de voz levres je baise. 
L'eau goute à goute anime la fournaize 
D'un feu couvert le plus etincelant: 
L'ardent desir, que mon coeur va celant, 
Par voz baisers se faict plus chault que braize. 
D'un grand traict d'eau, qui freschement distile, 
Souvent la fievre est etainte, Madame. 
L'onde à grand flot rent la flamme inutile. 
Mais, ô baisers, delices de mon ame! 
Vous ne pouriez, et fussiez vous cent mile, 
Guerir ma fievre, ou eteindre ma flamme. 
  

Ores qu'en l'air le grand Dieu du tonnerre 
Se rue au seing de son epouse amée, 
Et que de fleurs la nature semée 
A faict le ciel amoureux de la terre. 
Or' que des ventz le gouverneur desserre 
Le doux Zephire, et la forest armée 
Voit par l'épaiz de sa neuve ramée 
Maint libre oiseau, qui de tous coutez erre: 
Je vois faisant un cry non entendu 
Entre les fleurs du sang amoureux nées, 
Pasle, dessoubz l'arbre pasle etendu: 
Et de son fruict amer me repaissant, 
Aux plus beaux jours de mes verdes années 
Un triste hiver sen' en moy renaissant. 
  

Lequel des Dieux fera que je ne sente 
L'heureux malheur de l'espoir qui m'attire, 
Si le plaisir, suject de mon martire, 
Fuyant mes yeulx à mon coeur se presente? 
Quel est le fruict de l'incertaine attente, 
Ou sans profit si longuement j'aspire? 
Quel est le bien, pour qui tant je soupire? 
Quel est le gaing du mal qui me contente? 
Qui guerira la playe de mon coeur? 
Qui tarira de mes larmes la source? 
Qui abatra le vent de mes soupirs? 
Montre le moy, ô celeste vainqueur! 
Qui a finy le terme de ma course 
Au ciel, où est le but de mes desirs. 
  

Le doulx sommeil paix, et plaisir m'ordonne, 
Et le reveil guerre, et douleur m'aporte: 
Le faulx me plaist, le vray me deconforte: 
Le jour tout mal, la nuit tout bien me donne. 
S'il est ainsi, soit en toute personne 
La verité ensevelie, et morte. 
O animaulx de plus heureuse sorte, 
Dont l'oeil six mois le dormir n'abandonne! 
Que le sommeil à la mort soit semblant, 
Qu le veiller de vie ait le semblant, 
Je ne le dy, et le croy' moins encores. 
Ou s'il est vray, puis que le jour me nuist 
Plus que la mort, ô mort, veilles donq' ores 
Clore mes yeulx d'une eternelle nuit. 
  

Pere Ocean, commencement des choses, 
Des Dieux marins le sceptre vertueux, 
Qui maint ruisseau, et fleuve impetueux 
En ton seing large enfermes, et composes: 
Tu ne sens point, quand moins tu te reposes, 
Plus s'irriter de flotz tempestueux 
Contre tes bords; qu'en mon coeur fluctueux 
Je sen' de ventz, et tempestes encloses. 
Helas reçoy mes chaudes larmes donques 
En ton liquide: eteins leur feu, si onques 
Tu as senty d'amour quelque scintile, 
Et si tes eaux peuvent le feu eteindre, 
Qui rend la foudre, et trident inutile, 
Et qui se faict jusques aux enfers creindre. 
  

Sacré rameau, de celeste presage, 
Rameau, par qui la colombe envoyée, 
Au demeurant de la terre noyée 
Porta jadis un si joyeux message. 
Heureux rameau, soubz qui gist à l'ombrage 
La doulce paix icy tant desirée, 
Alors que Mars, et la Discorde irée 
Ont tout remply de feu, de sang, de rage: 
S'il est ainsi que par les sainctz escriptz 
Sois tant loué, helas! reçoy mes criz, 
O mon seul bien! ô mon espoir en terre! 
Qui seulement ne me temoignes ores 
Paix, et beautemps: mais toymesmes encores 
Me peulx sauver de naufrage et de guerre. 
  

Si mes pensers vous estoient tous ouvers, 
Si de parler mon coeur avoit l'usaige, 
Si ma constance estoit peinte au visaige, 
Si mes ennuiz vous estoient decouvers, 
Si les soupirs, si les pleurs, si les vers 
Montroient au vif une amoureuse raige, 
Lors je pourroy' flechir vostre couraige, 
Voire à pitié mouvoir tout l'univers. 
Adoncq' Amour seul tesmoing de ma peine 
Vous pouroit estre une preuve certaine 
De ma fidele, et serve loyaulté, 
Qui d'aussi loing devant les autres passe, 
Que le parfaict de vostre belle face 
Hausse le chef sur toute aultre beaulté. 
  

O toy, à qui a été ottroyé 
Voir cete flamme ardent, qui s'entretient 
En l'estommac du Geant, qui soutient 
Un mont de feu sur son doz foudroyé. 
Et cetuy là, qui l'oyzeau dedié 
Au Dieu vangeur, qui la foudre en main tient, 
Paist d'un poumon, qui tousjours luy revient, 
Au froid sommet de Caucase lié: 
Je te supply' imaginer encore 
Ce qui mon coeur brusle, englace, et devore, 
Sans me donner loysir de respirer. 
Lors me diras, voyant ma peine telle, 
Tu sera d'exemple, à qui ose aspirer 
Trop hardiment à chose non mortelle. 
  

Mere d'Amour, et fille de la mer, 
Du cercle tiers lumiere souverene, 
Qui ciel, et terre, et champs semez d'arene 
Peuz jusq'au fond des ondes enflammer. 
Toy, qui le doulx mesles avec l'amer, 
Quand ce beau riz, qui le ciel rasserene, 
De tous les Dieux le plus cruel refrene, 
Et le contrainct ton aide reclamer, 
Dont luy tout plein de ce tant doulx venin 
Entre tes bras paist son oeil jà benin 
En ta divine, et celeste beauté: 
Te plaise (helas) Déesse, à ma priere, 
Flechir un peu ceste mienne guerriere, 
Qui a trop plus, que Mars, de cruauté. 
  

Voyant au ciel tant de flambeaux ardens, 
Je dy souvent, ô beauté non pareille! 
Si le dehors est si plain de merveille, 
Combien parfaict doit estre le dedens? 
Si tes beaux yeulx traictz, et flammes dardans 
Luysent sur moy, mon ame se reveille 
Au paradis, que ta bouche vermeille 
Ouvre aux espritz, qui te sont regardans. 
Mais quand je sen' soubz ta doulce beauté 
L'horrible enfer de ta grand' cruauté, 
Ce qui est beau me semble estre cruel. 
Mesme le ciel, qui tant me souloit rire, 
Me faict douter si plaisant je doy' dire 
Son beau sejour, qui est perpetuel. 
  

Or' que la nuit son char etoilé guide 
Qui le silence et le sommeil rameine, 
Me plaist lascher, pour desaigrir ma peine, 
Aux pleurs, aux criz et aux soupirs la bride. 
O ciel! ô terre! ô element liquide! 
O ventz! ô bois! rochiers, monteigne et plaine, 
Tout lieu desert, tout rivage et fonteine, 
Tout lieu remply et tout espace vide! 
O demyz Dieux! ô vous, nymphes des bois! 
Nymphes des eaux, tous animaux divers, 
Si onq' avez senty quelque amitié, 
Veillez piteux ouyr ma triste voix, 
Puis que ma foy, mon amour, et mes vers 
N'ont sceu trouver en Madame pitié. 
  

O foible esprit, chargé de tant de peines, 
Que ne veulx-tu soubz la terre descendre? 
O coeur ardent; que n'es-tu mis en cendre? 
O tristes yeulx, que n'estes-vous fonteines? 
O bien douteux! ô peines trop certaines! 
O doulx sçavoir, trop amer à comprendre 
O Dieu qui fais que tant j'ose entreprendre, 
Pourquoy rends-tu mes entreprises vaines? 
O jeune archer, archer qui n'as point d'yeulx, 
Pourquoy si droict as-tu pris ta visée? 
O vif flambeau; qui embrases les Dieux, 
Pourquoy as-tu ma froideur attisée? 
O face d'ange! ô coeur de pierre dure! 
Regarde au moins le torment, que j'endure. 
  

Amour voulant hausser le chef vainqueur 
Dessus la crainte à la noire sequelle, 
Mist l'esperance, et sa bande avec' elle, 
Sa bande blanche au plus fort de mon coeur. 
Amour est fort, mais foible est la vigueur 
De l'esperance, et la tourbe cruelle 
A ceinct le lieu d'horreur perpetuelle, 
Le foudroyant du canon de rigueur. 
Mais repoussez l'effort de la gent noire, 
Vous, qui tenez le sort de la victoire, 
N'avez-vous point de voz subjects emoy? 
Si vous souffrez que cete prise advienne, 
Vous y aurez plus grand' perte, que moy, 
Veu que la place est plus vostre, que mienne. 
  

Qui a nombré, quand l'astre, qui plus luit, 
Jà le milieu du bas cercle environne, 
Tous ces beaux feux, qui font une couronne 
Aux noirs cheveux de la plus clere nuit, 
Et qui a sceu combien de fleurs produit 
Le verd printemps, combien de fruictz l'autonne, 
Et les thesors, que l'Inde riche donne 
Au marinier, qu'avarice conduit. 
Qui a conté les etincelles vives 
D'Aetne, ou Vesuve, et les flotz qui en mer 
Hurtent le front des ecumeuses rives: 
Celuy encor' d'une, qui tout excelle, 
Peult les vertuz, et beautez estimer, 
Et les tormens que j'ay pour l'amour d'elle. 
  

Cet' humeur vient de mon oeil, qui adore 
Ton sainct protraict, seul Dieu de mon soucy, 
De mon cueur part maint soupir adoucy, 
De tes yeulx sort le feu qui me devore. 
Donques le prix de celuy qui t'honnore, 
Est-ce la mort, et le marbre endurcy? 
O pleurs ingratz! ingratz soupirs aussi, 
Mon feu, ma mort, et ta rigueur encore. 
De mon esprit les aesles sont guidées 
Jusques au seing des plus haultes Idées 
Idolatrant ta celeste beaulté. 
O doulx pleurer! ô doulx soupirs cuisans! 
O doulce ardeur de deux soleilz luisans! 
O doulce mort! ô doulce cruaulté! 
  

Moy, que l'amour a faict plus d'un Lëandre, 
De cest oyseau prendray le blanc pennaige, 
Qui en chantant plaingt la fin de son aage 
Aux bordz herbuz du recourbé Mëandre. 
Dessoubz mes chantz voudront (possible) apprendre 
Maint bois sacré, et maint antre sauvage, 
Non gueres loin de ce fameux rivage, 
Où Meine va dedans Loyre se rendre. 
Puis descendant en la saincte forest, 
Où maint amant à l'umbrage encor' est, 
Iray chanter au bord oblivieux, 
D'où arrachant vostre bruit non pareil, 
De revoler icy hault envieux, 
Luy feray voir l'un et l'autre soleil. 
  

Divin Ronsard, qui de l'arc à sept cordes 
Tiras premier au but de la memoire 
Les traictz aelez de la Françoise gloire, 
Que sur ton luc haultement tu accordes. 
Fameux harpeur, et prince de noz odes, 
Laisse ton Loir haultain de ta victoire, 
Et vien sonner au rivage de Loire 
De tes chansons les plus nouvelles modes. 
Enfonce l'arc du vieil Thebain archer, 
Où nul que toy ne sceut onq' encocher 
Des doctes Soeurs les sajettes divines. 
Porte pour moy parmy le ciel des Gaulles 
Le sainct honneur des nymphes Angevines, 
Trop pesant faix pour mes foibles epaules. 
  

Allez, mes vers, portez dessus vos aeles 
Les sainctz rameaux de ma plante divine, 
Seul ornement de la terre Angevine, 
Et de mon coeur les vives etincelles. 
De vostre vol les bornes seront telles, 
Que dès l'aurore, où le Soleil decline, 
Je voy desjà le monde, qui s'incline 
A la beauté des beautez immortelles. 
Si quelqu'un né soubs amoureuse etoile 
Daigne eclersir l'obscur de vostre voile, 
Priez, qu'Amour luy soit moins rigoreux: 
Mais s'il ne veult ou ne peult concevoir 
Ce que je sen', souhaitez luy de voir 
L'heureux object, qui m'a faict malheureux. 
  

Qui voudra voir le plus precieux arbre, 
Que l'orient ou le midy avoüe, 
Vienne, où mon fleuve en ses ondes se joüe: 
Il y verra l'or, l'ivoire, et le marbre. 
Il y verra les perles, le cinabre 
Et le cristal: et dira que je loüe 
Un digne object de Florence, et Mantoue, 
De Smyrne encor', de Thebes, et Calabre. 
Encor' dira que la Touvre, et la Seine, 
Avec' la Saone arriveroient à peine 
A la moitié d'un si divin ouvrage: 
Ne cetuy là qui naguere a faict lire 
En lettres d'or gravé sur son rivage 
Le vieil honneur de l'une et l'autre lire. 
  

Ma plus grand' force estoit retraicte au coeur, 
Et contre Amour faisoit plus de deffence, 
Quand ce cruel, pour venger telle offence, 
Feut par mes yeulx de ma vertu vainqueur. 
Lors de ses traictz ne sentoy' la rigueur, 
Lors je n'avoy' de son feu congnoissance, 
Lors ne cuidoy' que sa haulte puissance 
Sur ma foiblesse eust aucune vigueur. 
Mais, ô le fruict de ma belle entreprise! 
Il a choisi pour gaing de ma victoire 
Au plus hault ciel la beauté, qui me tue: 
Là, fault chercher le bien que tant je prise, 
Faisant à tous par mon malheur notoire 
Que l'homme en vain contre Dieu s'evertue. 
  

Comme jadis l'ame de l'univers 
Enamourée en sa beaulté profonde, 
Pour façonner cete grand' forme ronde, 
Et l'enrichir de ses thesors divers, 
Courbant sur nous son temple aux yeulx ouvers, 
Separa l'air, le feu, la terre, et l'onde, 
Et pour tirer les semences du monde 
Sonda le creux des abismes couvers: 
Non autrement ô l'ame de ma vie! 
Tu feus à toy par toymesme ravie, 
Te voyant peinte en mon affection. 
Lors ton regard d'un accord plus humain 
Lia mes sens, où Amour de sa main 
Forma le rond de ta perfection. 
  

Ces cheveux d'or, ce front de marbre, et celle 
Bouche d'oeillez, et de liz toute pleine, 
Ces doulx soupirs, cet' odorante haleine, 
Et de ces yeulx l'une et l'autre etincelle, 
Ce chant divin, qui les ames rapelle, 
Ce chaste ris, enchanteur de ma peine, 
Ce corps, ce tout, bref, cete plus qu'humeine 
Doulce beauté si cruellement belle, 
Ce port humain, cete grace gentile, 
Ce vif esprit, et ce doulx grave stile, 
Ce hault penser, cet' honneste silence, 
Ce sont les haims, les appaz, et l'amorse, 
Les traictz, les rez, qui ma debile force 
Ont captivé d'une humble violence. 
  

Pour mettre en vous sa plus grande beauté, 
Le ciel ouvrit ses plus riches thesors: 
Amour choisit de ses traictz les plus fors, 
Pour me tirer sa plus grand' cruauté. 
Les Astres n'ont de luire liberté, 
Quand le Soleil ses rayons met dehors: 
Où apparoist votre celeste corps, 
La beauté mesme y perdroit sa clerté. 
Si le torment de mes affections 
Croist à l'égal de voz perfections, 
Et si en vous plus qu'en moy je demeure, 
Pourquoy n'as-tu, ô fiere destinée! 
Rompu le fil de ma vie obstinée? 
Je ne croy point que de douleur on meure. 
  

Sus, chaulx soupirs, allez à ce froid coeur, 
Rompez ce glaz, qui ma poitrine enflamme: 
Et vous, mes yeulx, deux tesmoings de ma flamme, 
Faictes pluvoir une triste liqueur. 
Allez pensers, flechir cete rigueur, 
Engravez moy au marbre de cete ame: 
Et vous, mes vers, criez devant Madame, 
Mort, ou mercy soit fin de ma langueur. 
Dictes comment ces tenailles d'yvoire 
Pour animer l'immortel de sa gloire 
Ont arraché mon esprit de sa place, 
Et que mon coeur rien qu'elle ne respire. 
O bien heureux qui void sa belle face! 
O plus heureux qui pour elle soupire! 
  

Que n'es-tu las (mon desir) de tant suyvre 
Celle qui est tant gaillarde à la fuite? 
Ne la vois-tu devant ma lente suite 
Des laqs d'amour voler franche, et delivre? 
Ce faulx espoir, dont la doulceur m'enyvre, 
Tout en un poinct m'arreste, et puis m'incite, 
Me pousse en hault, et puis me precipite, 
Me faict mourir, et puis me faict revivre. 
Ainsi courant de sommez en sommez 
Avec' Amour, je ne pense jamais, 
Fol desir mien, à te haulser la bride. 
Bien m'as-tu donq' mis en proye au danger, 
Si je ne puis à mon gré te ranger, 
Et si j'ay pris un aveugle pour guide. 
  

L'enfant cruel de sa main la plus forte 
M'ouvrit le flanc, qui est le plus debile, 
Plantant au roc de mon coeur immobile 
Le sainct rameau, qu'en mon ame je porte. 
Toute vertu, tout honneur, toute sorte 
De bonne grace, et de façon gentile 
Sont pour racine à la plante fertile 
Dont la haulteur jusq'au ciel me transporte. 
L'eau de mes yeulx, et la vive chaleur 
De mes soupirs en vigueur la maintiennent: 
Son pasle teinct ressemble à ma couleur. 
La, mes ecriz fueille seiche deviennent: 
Mon vain espoir y est tousjours en fleur, 
Et mes ennuiz sont les fruictz, qui en viennent. 
  

Cent mile fois, et en cent mile lieux 
Vous rencontrant, ô ma doulce guerriere! 
Le pié tremblant me retire en arriere 
Pour avoir paix avecques voz beaulx yeulx. 
Mais je ne puis, et ne pouroient les Dieux 
Frener le cours de ma volonté fiere. 
Si je le puis, la superbe riviere 
Fera le sien monter jusques aux cieulx. 
Que te sert donq' eloingner le vainqueur, 
O toy mon oeil! si au milieu du coeur 
Je sen' le fer, dont il fault que je meure? 
Ainsi le cerf par la plaine elancé 
Evite l'arce meurtrier, qui l'a blessé, 
Mais non le traict, qui tousjours luy demeure. 
  

Le crespe honneur de cet or blondissant 
Sur cet argent uny de tous coutez, 
Sur deux soleilz deux petiz arcz voutez, 
Deux petiz brins de coral rougissant, 
Ce cler vermeil, ce vermeil unissant 
Oeillez et lyz freschement enfantez, 
Ces deux beaux rancz de perles, bien plantez, 
Et tout ce rond en deux pars finissant, 
Ce val d'albastre, et ces coutaux d'ivoire, 
Qui vont ainsi comme les flotz de Loire 
Au lent soupir d'un Zephire adoulci, 
C'est le moins beau des beautez de Madame, 
Mieulx engravée au marbre de mon ame, 
Que sur mon front n'en est peinct le soucy. 
  

Ce voile blanc, que vous m'avez donné, 
Je le compare à ma foy nette, et franche: 
L'antique foy portoit la robe blanche, 
Mon coeur tout blanc est pour vous ordonné. 
Son beau caré d'ouvrage environné, 
Seul ornement et thesor de ma manche, 
Pour vostre nom, porte l'heureuse branche 
De l'arbre sainct dont je suis couronné. 
Mile couleurs par l'aiguille y sont jointes, 
Amour a faict en mon coeur mile pointes. 
Là, sont encor' sans fruict bien mile fleurs. 
O voile heureux, combien tu es utile 
Pour essuyer l'oeil, qui en vain distile 
Du fond du coeur mile ruisseaux de pleurs! 
  

Le beau cristal des sainctz yeulx de Madame 
Entre les lyz et roses degoutoit, 
Et ce pendant Amour, qui le goutoit, 
En arrousa le jardin de mon ame. 
Au soupirer, qui les marbres entame, 
Le ciel pleurant, et triste se voûtoit, 
Et le Soleil, qui pleindre l'ecoutoit, 
S'osta du chef les rayons de sa flâme. 
Les ventz brusloient d'une chaste amitié, 
L'air, qui au tour s'enflammoit de pitié, 
En fist pluvoir une triste rousée, 
Mes yeulx estoient deux fonteines de pleurs, 
La terre adonq' qui en fut arrousée, 
En fist sortir mile amoureuses fleurs. 
  

Si le pinceau pouvoit montrer aux yeulx 
Ce que le ciel, les Dieux, et la Nature 
Ont peint en vous, plus vivante peinture 
Ne virent onq' de Grece les ayeulx. 
Toy donq' amant, dont l'oeil trop curieux 
Prent seulement des beautez nouriture, 
Fiche ta veue en cete protraiture, 
Dont la beauté plairoit aux plus beaux Dieux. 
Mais si la vive, et immortelle image 
Ne te deplaist, seule qui le dommage 
De maladie ou du temps ne doit craindre: 
Voy ses ecriz, oy son divin sçavoir, 
Qui mieulx au vif l'esprit te fera voir, 
Que le visage Appelle n'eust sçeu peindre. 
  

Nimphes, meslez vos plus vermeilles roses 
Parmy les lyz qui sont plus blanchissans, 
Et les oeillez qui sont plus rougissans, 
Parmy les fleurs plus freschement decloses. 
De tout cela, et des plus belles choses 
Que vous ayez en voz prez verdissans, 
Faictes bouquez, et chappeaux florissans, 
Or' que des champs les beautez sont encloses. 
Et toy, qui fais du monde le grand tour, 
Bien que tu n'ay's au taureau faict retour, 
En mile fleurs et mil', et mil' encore 
Peins mes ennuiz, et qu'on y puisse lire 
Le nom qu'Anjou doit sur tout autre elire, 
Pour decorer celle qui le decore. 
  

Quand la fureur, qui bat les grandz coupeaux, 
Hors de mon coeur l'Olive arachera, 
Avec le chien le loup se couchera, 
Fidele garde aux timides troupeaux. 
Le ciel, qui void avec tant de flambeaux, 
Le violent de son cours cessera, 
Le feu sans chault et sans clerté sera, 
Obscur le ront des deux astres plus beaux. 
Tous animaulx changeront de sejour 
L'un avec' l'autre, et au plus cler du jour 
Ressemblera la nuit humide et sombre, 
Des prez seront semblables les couleurs, 
La mer sans eau, et les forestz sans ombre, 
Et sans odeur les roses, et les fleurs. 
  

O fleuve heureux, qui as sur ton rivage 
De mon amer la tant doulce racine, 
De ma douleur la seule medicine, 
Et de ma soif le desiré bruvage! 
O roc feutré d'un verd tapy sauvage! 
O de mes vers la source cabaline! 
O belles fleurs! ô liqueur cristaline! 
Plaisirs de l'oeil, qui me tient en servage. 
Je ne suis pas sur vostre aise envieux, 
Mais si j'avoy' pitoyables les Dieux, 
Puis que le ciel de mon bien vous honnore, 
Vous sentiriez aussi ma flamme vive, 
Ou comme vous, je seroy' fleuve et rive, 
Roc, source, fleur, et ruisselet encore. 
  

La Canicule, au plus chault de sa rage 
Ne faict trouver la fresche onde si belle, 
Ny l'arbrisseau si doulcement appelle 
Le voyageur au fraiz de son ombrage: 
La santé n'est de si joyeulx presage 
Au lent retour de sa clerté nouvelle, 
Que le plaisir en moy se renouvelle, 
Quand j'apperçoy l'angelique visage. 
Soit qu'en riant ses levres coralines 
Montrent deux rancz de perles cristalines, 
Soit qu'elle parle, ou danse, ou bâle, ou chante, 
Soit que sa voix divinement accorde 
Avec' le son de la parlante chorde, 
Tous mes ennuiz doulcement elle enchante. 
  

Du ciel descend tout celeste pouvoir, 
Pour decorer cet'ame bien heureuse, 
Qui dessus toy ma terre plantureuse, 
Comme un Phenix faict ses aesles mouvoir. 
Le Dieu de Loire enflammé de la voir 
Ard jusq'au fond de son oncle plus creuse. 
O grand' beauté, ô puissance amoureuse, 
Qui faict aux eaux nouveau feu concevoir! 
S'elle est à rive, il semble que les fleuves 
Tardent leurs cours: s'elle erre par les bois, 
Les chesnes vieulx en prennent robes neufves. 
Le ciel courbé se mire dans ses yeulx: 
Echo respond à sa divine voix, 
Qui faict mourir les hommes, et les Dieux. 
  

Toy, qui courant à voile haulte, et pleine, 
Sage, ruzé, et bienheureux nocher, 
Loing du destroict, du pyrate, et rocher, 
Voles hardy où le desir te meine, 
Ne crain pourtant, oyant ma souveréne, 
Caler la voile, ou les ancres lâcher. 
Sa doulce voix ne te poura fâcher, 
Voix angelique, et non d'une Seréne. 
Si tu la vois, tu verras le soleil 
Du beau visage, à cetuy là pareil, 
Que l'Ocëan de ses longs braz enserre. 
O mile fois le bien aimé des Dieux! 
Qui sans mourir, et sans voler aux cieulx, 
Peult contempler le paradis en terre! 
  

Celle qui tient l'aele de mon desir, 
Par un seul ris achemine ma trace 
Au paradis de sa divine grace, 
Divin sejour du Dieu de mon plaisir. 
Là les amours volent tout à loisir, 
Là est l'honneur, engravé sus sa face, 
Là les vertus, ornement de sa race, 
Là les beautez, qu'au ciel on peult choisir. 
Mais si d'un oeil foudroyant elle tire 
Dessus mon chef quelque traict de son ire, 
J'abisme au fond de l'eternelle nuit. 
Là n'est ma soif aux ondes perissante, 
Là mon espoir et se fuit et se suit, 
Là meurt sans fin ma peine renaissante. 
  

Vous, qui aux bois, aux fleuves, aux campaignes, 
A cri, à cor, et à course hative 
Suyvez des cerfz la trace fugitive, 
Avec' Diane, et les Nymphes compaignes, 
Et toy ô Dieu! qui mon rivage baignes, 
As-tu point veu une Nymphe craintive, 
Qui va menant ma liberté captive 
Par les sommez des plus haultes montaignes? 
Helas enfans! si le sort malheureux 
Vous monstre à nu sa cruelle beauté, 
Que telle ardeur longuement ne vous tienne. 
Trop fut celuy chasseur avantureux, 
Qui de ses chiens sentit la cruauté, 
Pour avoir veu la chaste Cyntienne. 
  

Déjà la nuit en son parc amassoit 
Un grand troupeau d'etoiles vagabondes, 
Et pour entrer aux cavernes profondes 
Fuyant le jour, ses noirs chevaulx chassoit. 
Dejà le ciel aux Indes rougissoit, 
Et l'Aulbe encor' de ses tresses tant blondes 
Faisant gresler mile perlettes rondes, 
De ses thesors les prez enrichissoit. 
Quand d'occident, comme une etoile vive, 
Je vy sortir dessus ta verde rive 
O fleuve mien! une Nymphe en rient. 
Alors voyant cete nouvelle Aurore, 
Le jour honteux d'un double teint colore 
Et l'Angevin, et l'Indique orient. 
  

Seul, et pensif par la deserte plaine 
Resvant au bien qui me faict doloreux, 
Les longs baisers des collombs amoureux 
Par leur plaisir firent croitre ma peine. 
Heureux oiseaux, que vostre vie est pleine 
De grand' doulceur! ô baisers savoureux! 
O moy deux fois, et trois fois malheureux, 
Qui n'ay plaisir que d'esperance vaine! 
Voyant encor' sur les bords de mon fleuve 
Du sep lascif les longs embrassements, 
De mes vieulx maulx je fy' nouvelle epreuve. 
Suis-je donq' veuf de mes sacrez rameaux? 
O vigne heureuse! heureux enlacements! 
O bord heureux! ô bien heureux ormeaux! 
  

Parmy les fleurs ce faulx Amour tendit 
Une ré d'or legerement coulante, 
Soubs les rameaux d'une divine Plante, 
Où de pié coy ce cruel m'atendit. 
Bien me sembla, que quelque voix me dît, 
Haste les paz de ta course trop lente: 
Quand une main doulcement violente 
Serrant la corde à terre m'etendit. 
Lors je fu' pris: et ne me prenoy' garde 
Qu'en mile noeuds lié je me regarde 
En la prison d'une beauté celeste. 
Là est ma foy, gëolier nuit et jour. 
O doulce chartre! ô bienheureux sejour! 
Qui m'a rendu la liberté moleste. 
  

Pres d'un boccage, au milieu d'un beau pré, 
Où d'un ruisseau la frescheur tousjours dure, 
Je te feray un autel de verdure 
De miles fleurs tout au tour diapré. 
Là je pendray en un tableau sacré 
A ton sainct nom, une riche peincture, 
Où je feray de vers une ceinture, 
De mile vers, s'ilz te viennent à gré. 
Soupire donq' de ta plus doulce haleine, 
Me decouvrant sur ce col de porphire 
Ces laqs dorez coupables de ma peine. 
Ainsi, des vens te soit donné l'empire, 
Ainsi ta Flore, ô bienheureux Zephire! 
Te soit tousjours, et tousjours plus humaine. 
  

Vent doulx souflant, vent des vens souverain, 
Qui voletant d'aeles bien empanées 
Fais respirer de souëves halenées 
Ta doulce Flore au visage serain, 
Pren de mes mains ce vase, qui est plein 
De mile fleurs avec' l'Aurore nées, 
Et mil' encor' à toy seul destinées, 
Pour t'en couvrir et le front, et le seing. 
Encependant, au thesor de ces rives 
Je pilleray ces emeraudes vives, 
Ces beaux rubiz, ces perles, et saphirs, 
Pour mettre en l'or des tresses vagabondes, 
Qui çà et là folastrent en leurs ondes, 
Grosses du vent de tes plus doulx soupirs. 
  

Si longue foy peult meriter merci, 
J'auray le gaing de ma perte passée, 
Si mon destin toute ardeur n'a chassée 
Du beau Soleil, dont je suis eclerci. 
Amour, qui fut longuement endurci, 
Ores piteux à mon ame offensée, 
A mis les yeulx au creux de ma pensée, 
Cler à luy seul, à tout autre obscurci. 
La forest prent sa verde robe neufve, 
La terre aussi, qui naguere etoit veufve, 
Promet de fruictz une accroissance pleine. 
Or cesse donq' l'hiver de mes douleurs, 
Et vous plaisirs, naissez avec' les fleurs 
Au beau Soleil, qui mon printemps rameine. 
  

Zephire soufle, et sa Dame raméne 
Les belles fleurs, dont la terre est couverte. 
La forest neufve oit sur sa teste verte 
Progne gemir, et pleindre Philomene. 
Le ciel trompeur, qui le front rasserene, 
De ses thesors nous tient la porte ouverte, 
Et pour tirer un gaing de nostre perte, 
De nouveaux fruictz la Nature a faict pleine. 
Tous animaulx, qui cheminent et noüent, 
Qui vont glissant, et qui par l'air se joüent, 
Sentent le feu, et je suis le feu mesme. 
Vous seulement osez faire la guerre 
Contre celuy dont la puissance extreme 
Domte le ciel, l'air, la mer, et la terre. 
  

Toy, qui fis voir la lumiere incongnue 
Au chaste filz du jaloux inhumain, 
Quand tu pillas d'une trop docte main 
La proye en vain de Pluton retenue: 
L'horrible Dieu, qui tonne sur la nue, 
Meu justement pour son frere germain, 
Darda les traictz vangeurs du sort humain, 
Te foudroyant, de sa flamme congneue. 
La moy chetif! qui l'oblivieux bord, 
Malgré l'Enfer, Acheron, et son port, 
Ay depouillé de sa plus riche proye! 
Celle que j'ay faict compaigne des Dieux, 
Me bat, me poingt, me brusle, me foudroye 
Par les doulx traictz qui sortent de ses yeulx. 
  

Rendez à l'or cete couleur, qui dore 
Ces blonds cheveux, rendez mil' autres choses: 
A l'orient tant de perles encloses, 
Et au Soleil ces beaux yeulx, que j'adore. 
Rendez ces mains au blanc yvoire encore, 
Ce seing au marbre, et ces levres aux roses, 
Ces doulx soupirs aux fleurettes decloses, 
Et ce beau teint à la vermeille Aurore. 
Rendez aussi à l'Amour tous ses traictz, 
Et à Venus ses graces, et attraictz: 
Rendez aux cieulx leur celeste harmonie. 
Rendez encor' ce doulx nom à son arbre, 
Ou aux rochers rendez ce coeur de marbre, 
Et aux lions cet' humble felonnie. 
  

Ce bref espoir, qui ma tristesse alonge, 
Traitre à moy seul, et fidele à Madame, 
Bien mile fois a promis à mon ame 
L'heureuse fin du soucy qui la ronge. 
Mais quand je voy' sa promesse estre un songe, 
Je le maudy', je le hay', je le blâme: 
Puis tout soudain je l'invoque et reclame, 
Me repaissant de sa doulce mensonge. 
Plus d'une fois de moy je l'ay chassé: 
Mais ce cruel, qui n'est jamais lassé 
De mon malheur, à voz yeulx se va rendre. 
Là faict sa plainte: et vous, qui jours et nuitz 
Avecques luy riez de mes ennuiz, 
D'un seul regard le me faictes reprendre. 
  

Ores je chante, et ores je lamente, 
Si l'un me plaist, l'autre me plaist aussi, 
Qui ne m'areste à l'effect du souci, 
Mais à l'object de ce qui me tormente. 
Soit bien, ou mal, desespoir ou attente, 
Soit que je brusle ou que je soy' transi, 
Ce m'est plaisir de demeurer ainsi: 
Egalement de tout je me contente. 
Madame donc, Amour, ma destinée, 
Ne changent point de rigueur obstinée, 
Ou hault, ou bas la Fortune me pousse. 
Soit que je vive, ou bien soit que je meure, 
Le plus heureux des hommes je demeure, 
Tant mon amer a la racine doulce. 
  

Quand vos beaux yeulx Amour en terre incline, 
Et voz espriz en un soupir assemble 
Avec ses mains, et puis les desassemble 
D'une voix clere, angelique, et divine, 
Alors de moy une doulce rapine 
Se faict en moy: je me pers, il me semble 
Que le penser, et le vouloir on m'emble 
Avec le coeur, du fond de la poitrine. 
Mais ce doulx bruit, dont les divins accens 
Ont occupé la porte de mes sens, 
Retient le cours de mon ame ravie. 
Voila comment sur le mestier humain 
Non les trois Soeurs, mais Amour de sa main 
Tist, et retist la toile de ma vie. 
  

Dieu qui reçois en ton giron humide 
Les deux ruisseaux de mes yeulx larmoyans, 
Qui en tes eaux sans cesse tournoyans 
Enflent le cours de ta course liquide, 
Quand fut-ce, ô Dieu! qu'en la carriere vide 
De ton beau ciel, ces cheveux ondoyans, 
Comme tes flotz au vent s'ebanoyans, 
Deçà delà voguoient à pleine bride? 
Ce fut alors, que cent Nymphes captives 
Entre tes braz, sortirent sur leurs rives, 
Laissant le creux de ta blonde maison. 
Ce fut alors que les Dieux et l'année 
Firent sur toy, ma terre fortunée, 
Renaistre l'or de l'antique saison. 
  

Ny par les bois les Driades courantes, 
Ny par les champs les fiers scadrons armez, 
Ny par les flotz les grands vaisseaux ramez, 
Ny sur les fleurs les abeilles errantes, 
Ny des forestz les tresses verdoyantes, 
Ny des oiseaux les corps bien emplumez, 
Ny de la nuit les flambeaux allumez, 
Ny des rochers les traces ondoyantes, 
Ny les piliers des sainctz temples dorez, 
Ny les palais de marbre elabourez, 
Ny l'or encor', ny la perle tant clere, 
Ny tout le beau que possedent les cieulx, 
Ny le plaisir pouroit plaire à mes yeulx, 
Ne voyant point le Soleil, qui m'eclere. 
  

Qui a peu voir la matinale rose 
D'une liqueur celeste emmïellée, 
Quand sa rougeur de blanc entremeslée 
Sur le naïf de sa branche repose: 
Il aura veu incliner toute chose 
A sa faveur: le pié ne l'a foulée, 
La main encor' ne l'a point violée, 
Et le troupeau aprocher d'elle n'ose. 
Mais si elle est de sa tige arrachée, 
De son beau teint la frescheur dessechée 
Pert la faveur des hommes et des Dieux. 
Helas! on veult la mienne devorer: 
Et je ne puis, que de loing, l'adorer 
Par humbles vers (sans fruit) ingenieux. 
  

S'il a dict vray, seiche pour moy l'ombrage 
De l'arbre sainct, ornement de mes vers, 
Mon nom sans bruit erre par l'univers, 
Pleuve sur moy du ciel toute la rage. 
S'il a dict vray, de mes soupirs l'orage, 
De cruauté les durs rochers couvers, 
De desespoir les abismes ouvers, 
Et tout peril conspire en mon naufrage. 
S'il a menti, la blanche main d'yvoire 
Ceigne mon front des fueilles que j'honnore: 
Les astres soient les bornes de ma gloire: 
Le ciel bening me decouvre sa trace: 
Voz deux beaux yeux, deux flambeaux que j'adore, 
Guident ma nef au port de vostre grace. 
  

O faulse vieille! ô fille de l'Envie, 
Et de l'Amour, fille qui à ton pere 
As enfanté dommage, et vitupere, 
En corrompant le miel de nostre vie! 
O gehinne! ô fleau de nostre fantasie, 
Qui jusqu'en l'ame as ton cruel' repere! 
O le seul mal du bien, que l'on espere! 
Faulse aveuglée, inique Jalousie! 
Vent pestilent, air infect qui apportes 
La mort au coeur par plus de mile portes, 
Sale harpie, oiseau de triste augure! 
Tu es le mal, qui ne craint, ô superbe! 
Emplastre, unguent, just de racine ou d'herbe, 
Vers enchanté, ou magique figure. 
  

Vieille, qui prens de crainte nouriture, 
De faulx rapport et de legere foy, 
Pourquoy fais-tu, soudain que je te voy, 
Geler mon feu d'une triste froidure? 
Si tu es donq' à mes plaisirs si dure, 
Pourquoy viens-tu loger avecques moy? 
Va te noyer en ce fleuve d'emoy, 
Fleuve infernal, où le froid tousjours dure. 
Au fond d'enfer va pleurer tes ennuiz, 
Parmy l'obscur des eternelles nuitz: 
Pourquoy te plaist d'Amour le beau sejour? 
Si la clerté les ombres épouante, 
Ose-tu bien ô charongne puante! 
Empoisonner le serain de mon jour! 
  

O que l'enfer etroitement enserre 
Cet ennemy du doulx repos humain, 
De qui premier la sacrilege main 
Arracha l'or du ventre de la Terre! 
Cetuy vraiment mena premier la guerre 
Contre le ciel, ce fier, cet inhumain 
Tua son pere, et son frere germain, 
Et fut puni justement du tonnerre. 
O peste! ô monstre! ô Dieu des malefices! 
Par toy premier la cohorte des vices 
Sortit du creux de la nuit plus profonde. 
Par toy encor' s'en revola d'icy 
L'antique foy, et la justice aussi 
Avec' l'Amour, l'autre Soleil du monde. 
  

Des chiens veillants le long cry doloreux, 
Le soing du guet, et la ferrée porte 
La tour d'airein pouvoient rendre assez forte 
Contre l'assault du nocturne amoureux. 
Trop en etoit le sort avantureux 
Mesm' à celuy qui la vengence porte, 
S'il ne se fust de sa divine sorte 
Changé en or, ce metal malheureux. 
C'est ce fier là, qui egale aux campaignes 
Les durs sommez des plus haultes montaignes, 
Plus foudroyant, que n'est le traict des cieulx. 
Le fer, le feu, les grand's citez fermées, 
Les haultz ramparts, et les bandes armées 
Donnent passage à l'or audacieux. 
  

Mais quel hiver seiche la verde souche 
Des sainctz rameaux, ombrage de ma vie? 
Quel marbre encor', marbre pasle d'envie, 
Blesmist le teint de la vermeille bouche? 
Mais quele main, quele pillarde moûche 
Ravist ses fleurs? c'est toy, fievre hardie, 
Qui fais languir par une maladie 
Moy en mon ame, et Madame en sa couche. 
O toy, que mere et maratre on appelle! 
As-tu donc faict une chose si belle 
Pour la deffaire? ô Dieu qui n'as point d'yeulx! 
Si contre moy la Nature conspire, 
Voire le ciel, la fortune, et les Dieux, 
Deffen au moins l'honneur de ton empire. 
  

O Citherée! ô gloire paphienne! 
Mere d'Amour, vien' piteuse à la belle, 
Qui le secours de tes Graces appelle, 
Saincte, pudique, et chaste Cyprienne. 
Soutien aussi, vierge Tritonienne, 
De ton vieulx tige une branche nouvelle: 
Toy, qui sortis de la saincte cervelle, 
Sage Pallas, Minerve Athenienne. 
Oyez encor' vous les deux yeulx du monde, 
L'honneur jumeau de l'isle vagabonde, 
Le juste dueil de ce coeur gemissant. 
Ainsi la nuit tes baisers favorise, 
Chaste Diane: ainsi Parnaze prise, 
Docte Phebus, ton laurier verdissant. 
  

Esprit divin, que la troupe honnorée, 
Du double mont admire, en t'écoutant, 
Cigne nouveau, qui voles en chantant 
Du chault rivage au froid hiperborée: 
Si de ton bruit ma Lire enamourée 
Ta gloire encor' ne va point racontant, 
J'aime, j'admire, et adore pourtant 
Le hault voler de ta plume dorée. 
L'Arne superbe adore sur sa rive 
Du sainct Laurier la branche tousjours vive, 
Et ta Delie enfle ta Saone lente. 
Mon Loire aussi, demydieu par mes vers, 
Bruslé d'amour etent les braz ouvers 
Au tige heureux, qu'à ses rives je plante. 
  

O noble esprit, des Graces allié, 
Que ta vertu, la Muse, et la Nature 
Ont par destin, et non par avanture, 
Avec le mien etroitement lié! 
O de mon coeur la seconde moitié! 
Si de ton feu quelque scintile dure, 
Soulage un peu le torment que j'endure, 
Me consolant d'excuse, ou de pitié. 
Inspire moy les tant doulces fureurs, 
Dont tu chantas celle fiere beauté, 
Qui t'aveugla à semblables erreurs. 
Ainsi d'Amour le feu puisse descendre, 
Pour amolir cet' humble cruauté, 
En l'estommac de ta froide Cassendre. 
  

Sus, sus mon ame, ouvre l'oeil, et contemple 
L'arc triomphal de l'amour supernel, 
Qui pour laver ton peché paternel 
Porta le faix de ta perte si ample. 
Là, de pitié est le parfaict exemple: 
Sus donc mes vers, d'un vol sempiternel 
Portez mes voeux en son temple eternel, 
Le coeur fidele est de Dieu le sainct temple. 
S'il a servi pour rendre l'homme franc, 
S'il a purgé mes pechez de son sang, 
Et s'il est mort pour ma vie asseurer, 
S'il a goûté l'amer de mes douleurs, 
Prodigues yeulx, ne devez-vous pleurer 
D'avoir sans fruit dependu tant de pleurs? 
  

O seigneur Dieu, qui pour l'humaine race 
As esté seul de ton pere envoyé! 
Guide les pas de ce coeur devoyé; 
L'acheminant au sentier de ta grace. 
Tu as premier du ciel ouvert la trace, 
Par toy la mort a son dard etuyé: 
Console donq' cet esprit ennuyé, 
Que la douleur de mes pechez embrasse. 
Vien, et le braz de ton secours apporte 
A ma raison, qui n'est pas assez forte, 
Vien eveiller ce mien esprit dormant. 
D'un nouveau feu brusle moy jusq'à l'ame, 
Tant que l'ardeur de ta celeste flamme 
Face oublier de l'autre le torment. 
  

Pere du ciel, si mil' et mile fois 
Au gré du corps, qui mon desir convie, 
Or que je suis au printemps de ma vie, 
J'ay asservi et la plume, et la voix, 
Toy, qui du coeur les abismes congnois, 
Ains que l'hiver ait ma force ravie, 
Fay moy brusler d'une celeste envie, 
Pour mieux goûter la douceur de tes loix. 
Las! si tu fais comparoitre ma faulte 
Au jugement de ta majesté haulte, 
Où mes fortaictz me viendront accuser, 
Qui me pourra deffendre de ton ire? 
Mon grand peché me veult condamner, Sire, 
Mais ta bonté me peult bien excuser. 
  

Dieu, qui changeant avec' obscure mort 
Ta bienheureuse, et immortelle vie, 
Fus aux pecheurs prodigue de ta vie, 
Pour les tirer de l'eternelle mort: 
Celle pitié coupable de ta mort 
Guide les paz de ma facheuse vie, 
Tant, que par toy à plus joyeuse vie 
Je soy' conduit du travail de la mort. 
N'avise point, ô Seigneur! que ma vie 
Se soit noyée aux ondes de la mort, 
Qui me distrait d'une si doulce vie. 
Oste la palme à cet' injuste mort, 
Qui jà s'en va superbe de ma vie, 
Et morte soit tousjours pour moy la mort. 
  

Voicy le jour, que l'eternel amant 
Fist par sa mort vivre sa bien aimée: 
Qui telle mort au coeur n'a imprimée, 
O seigneur Dieu! est plus que dyamant. 
Mais qui poura sentir ce doulx torment, 
Si l'ame n'est par l'amour enflammée? 
Soufle luy donc, pour la rendre allumée, 
L'esprit divin de ton feu vehement. 
Pleurez mes yeulx, de sa mort la memoire, 
Chantez mes vers, l'honneur de sa victoire, 
Et toy, mon coeur, fay luy son deu hommage. 
O que mon Roy est invincible, et fort! 
O qu'il a faict grand gaing de son dommage! 
Qui en mourant triomphe de la mort. 
  

Dedans le clos des occultes Idées, 
Au grand troupeau des ames immortelles 
Le Prevoyant a choisi les plus belles, 
Pour estre à luy par luymesme guidées. 
Lors peu à peu devers le ciel guindées 
Dessus l'engin de leurs divines aeles 
Vollent au seing des beautez eternelles, 
Où elle' sont de tout vice emondées. 
Le Juste seul ses eleuz justifie, 
Les reanime en leur premiere vie, 
Et à son filz les faict quasi egaulx. 
Si donq' le ciel est leur propre heritage, 
Qui les poura frauder de leur partage 
Au poinct, qui est l'extreme de tous maulx? 
  

Si nostre vie est moins qu'une journée 
En l'eternel, si l'an qui faict le tour 
Chasse noz jours sans espoir de retour, 
Si perissable est toute chose née, 
Que songes-tu mon ame emprisonnée? 
Pourquoy te plaist l'obscur de nostre jour, 
Si pour voler en un plus cler sejour, 
Tu as au dos l'aele bien empanée? 
Là, est le bien que tout esprit desire, 
Là, le repos où tout le monde aspire, 
Là, est l'amour, là, le plaisir encore. 
Là, ô mon ame au plus hault ciel guidée! 
Tu y pouras recongnoistre l'Idée 
De la beauté, qu'en ce monde j'adore. 
  

Arriere, arriere, ô mechant Populaire! 
O que je hay ce faulx peuple ignorant! 
Doctes espris, favorisez les vers 
Que veult chanter l'humble prestre des Muses. 
Te plaise donc, ma Roine, ma Déesse, 
De ton sainct nom les immortalizer, 
Avec' celuy qui au temple d'Amour 
Baize les piez de ta divine image. 
O toy, qui tiens le vol de mon esprit, 
Aveugle oiseau, dessile un peu tes yeux, 
Pour mieulx tracer l'obscur chemin des nues. 
Et vous, mes vers, delivres et legers, 
Pour mieulx atteindre aux celestes beautez, 
Courez par l'air d'une aele inusitée. 
  

De quel soleil, de quel divin flambeau 
Vint ton ardeur? lequel des plus haulx Dieux, 
Pour te combler du parfaict de son mieulx, 
Du Vandomois te fist l'astre nouveau? 
Quel cigne encor' des cignes le plus beau 
Te prêta l'aele? et quel vent jusq'aux cieulx 
Te balança le vol audacieux, 
Sans que la mer te fust large tombeau? 
De quel rocher vint l'eternelle source, 
De quel torrent vint la superbe course, 
De quele fleur vint le miel de tes vers? 
Montre le moy, qui te prise, et honnore, 
Pour mieulx haulser la Plante que j'adore 
Jusq'à l'egal des Lauriers tousjours verds. 
COELO MUSA BEAT 
L'antérotique de la vieille et de la jeune amye 
  
L'antérotique de la vieille et de la jeune amye 
Vieille, aussi vieille comme celle, 
Qui apres l'Unde universelle 
Du ject de la pierre fecunde 
Engendra la moitié du Monde. 
Vieille, plus sale qu'Avarice, 
Vieille, qui serois bien nourice 
A celle de Nestor le Saige. 
Vieille, qui portes au visaige 
Et aux moins laids endroictz de toy 
Des sillons à coucher le doy. 
Vieille, qui as, ô vieille Beste! 
Plus d'yeux, que de cheveux en teste. 
Vieille, à trois petiz bouz de dentz 
Tous rouillez dehors, et dedens. 
Vieille, qui as joüe, et narine 
Bordées de crasse, et farine, 
De bave la bouche, et gensive, 
Et les yeux d'ecarlate vive. 
Vieille, qui as telle couleur 
Que celle, qui par grand' douleur 
Du bien d'autruy se lamentant, 
Se va soymesmes tormentant, 
Et couchée à plat sur le ventre 
En lieu, où point le Soleil n'entre, 
Pour nourrissement de ses oeuvres 
Se paist de Serpens, et Couleuvres. 
Vieille, horrible plus que Meduse, 
Vieille, au ventre, hola ma Muse, 
Veux-tu toucher les membres ords, 
Qui point ne se montrent dehors? 
Veu que ce qui au jour se montre 
Est de si hydeuse rencontre, 
Que mesmes le Soleil se cache 
De peur d'y prendre quelque tache: 
Je te pry, ne t'y souille point, 
De peur que venant sur le point 
De la Beaulté, pour qui j'endure, 
Tu n'y aportes quelque ordure. 
Vieille doncq' plus que toy vilaine, 
Vieille, qui rends semblable halaine 
A celle du stigieux Gouphre 
Ou d'une miniere de souphre: 
Et si à ryre tu te boutes, 
Semble à ceux qui sont aux ecoutes 
Ouyr l'epoventable voix 
Du Chien Portier à trois aboyx. 
Vieille, Peur des chastes familles, 
Vieille, peste des jeunes filles, 
Que tout pere avare et antique 
Et tout matrone pudique 
Craignent trop plus, que le berger 
Du loup ne doute le danger. 
Bien infortuné devoit estre 
L'Astre, soubz qui tu vins à naitre, 
Et bien etoint fachez les Dieux, 
Quand tu naquis en ces bas lieux, 
Qui des maulx y semes encore, 
Plus que la fatale Pandore. 
O que n'ay-je de vehemence 
Autant que tu as de semence 
D'etranges vices, et divers! 
Ma Plume vomiroit un vers 
Teint au sang de ce malheureux, 
Qui de peur du Traict dangereux, 
Que la Muse alloit debendant, 
Sauva sa vie en se pendant. 
Vieille, que tous Oyzeaux funebres, 
Chaz huans, amys des tenebres, 
Avecq' maint charoingneux corbeau 
Ont ja condamnée au tumbeau. 
Que dy-je? tu ne mouras point. 
Pource que la Mort, qui tout poingt, 
Quoy qu'elle soit fiere et terrible, 
Te voyant encor'plus horrible, 
De toy approcher n'osera, 
Mais de peur tremblente sera. 
Comment? ell' cuydera ainçoys 
Que la Mort de la Mort tu soys. 
Ou bien si le Ciel pitoyable 
De ce Monstre tant incroyable 
Purge la Terre, qui tel fruict 
Voudroit onques n'avoir produit, 
Ton Ame sale, et depiteuse, 
Sortant de sa prison hydeuse, 
S'en ira blaphemer là bas, 
Prenant (comme icy) ses ebas, 
A donner peines, et encombres. 
Malheur à vous (ô pauvres Umbres!) 
Qui d'endurer serez contraintes 
Les foüetz, torches, et attaintes, 
Et la cruelle Seigneurie 
De cette quatrieme Furie. 
Quand tu vois (ô Vieille et immunde, 
Vieille, Deshonneur de ce Monde) 
Celle qui (si bien m'en souvient) 
Sur l'an quinzieme à peine vient: 
Qui envoye jusq'aux talons 
Des cheveux si crespes, et blonds, 
Qu'ilz font honte au beau Soleil mesme: 
Cheveulx dignes d'un diadesme, 
Cheveux, qui d'un fil delïé 
M'ont à eux si tresfort lïé, 
Que la Mort le seul fer sera, 
Qui ce doulx lyen brisera: 
Cheveux, dont ce petit Enfant, 
Qui sur les Dieux est triumphant, 
A faict la chorde, dont il tyre 
Traictz empennez de doulx martyre. 
Ces traictz, sont les beaux yeux ryans 
Qui ont (tant me semblent frians) 
Ce croy-je, depuis ma naissance, 
Ma mort, ma vie en leur puissance. 
L'arc, sont ces beaux sourcilz voutilz: 
Ainsi, d'Amour tous les outilz 
(Quoy qu'il s'en fache ou qu'il en hongne) 
Sont empruntez de ma Mignonne, 
Qui a bien d'avantaige encores. 
Et quoy? Ce front, qui or' et ores 
Semble le Ciel, quand il decoeuvre 
Le plus luysant de son chef d'oeuvre, 
Ou quand quelque petite nue 
Nous rend sa clarté moins congnue. 
Ce beau teint, qui notre sejour 
Embellist encor' d'un beau jour, 
Et tel, qu'on voit, lors que l'Aurore 
L'Orient de pourpre colore: 
Teint, qui fait le Ciel amoureux 
De la Terre, et moy langoureux. 
Ce nez, ce menton, cete joue, 
Ces levres, où souvent se joue 
Amour, quand il montre en rient 
Tous les Thesors de l'Orient: 
D'où sort une halaine fleurante 
Mieux qu'Arabie l'Odorante: 
D'où sort l'Angelique Parler, 
A qui ne pouroit s'egaler 
La plus ravissante douceur 
Du Luc, des ennuiz effaceur, 
Encores qu'Albert le manie: 
Mais bien ressemble l'harmonie 
Et les accords melodieux, 
Qu'on oit à la table de Dieux. 
Bref (et de peur que d'avanture 
Mon oeil, ma main, mon ecriture 
Ne s'egarent, ou perdent voyre 
Par cete valée d'ivoyre, 
Et ces petiz coutaux d'albastre) 
M'amye est un beau petit astre 
Si clair, si net, que je crain' bien, 
Que le Ciel ne l'avoue sien. 
Bien etoit l'influence heureuse 
De la belle Etoile amoureuse 
Soubz qui m'amye prist naissance, 
Et les Dieux, qui ont congnoissance 
De tout, nous feurent bien amys, 
Veu que celle au Monde ilz ont mis, 
Qui seule y a plus aporté 
D'amour, de grace, et de beauté, 
Que d'odeurs l'Arabie heureuse, 
De perles d'Inde planteureuse, 
Ou le verd Printens de fleurettes, 
Fideles temoings d'amourettes. 
Que plus aux Muses, et Charites 
M'honnorer selon les merites 
De la belle, que j'ayme tant! 
Sans cesse je l'iroy' chantant, 
Et par des vers, qui seroient telz, 
Qu'elle et moy serions immortelz. 
Quand tu vois (ô Vieille edentée!) 
Que la Beauté que j'ay chantée, 
D'un oeil folastre me sourit, 
Et notz coeurs ensemble nourit 
D'humides baysers, qui ressemblent 
Ceux qui les columbes assemblent, 
Remordant, la vindicative, 
Ma levre de sa dent lascive, 
Et d'un long soupir adoucy 
M'embrasse, et serre, tout ainsi 
Que la vigne aux cent braz epars 
Etreint l'ormeau de toutes pars: 
Lors de moy aprocher tu oses 
Pour me faire semblables choses. 
Je suy' ton Dieu plus qu'à demy, 
Tu m'appelles ton doulx amy. 
Motz qui aux oreilles me sonnent 
Si doucement, que plus m'etonnent 
Que les grenouilles, ou cygales; 
Ou que l'enroüé des cymbales 
De tous les ecouillez ensemble 
De la Vieille, qui te ressemble, 
Et court par la Montaigne idée, 
De Lyons indomptez guydée 
Pour l'amour, qui par tout le Monde, 
Comme toy, la rend furibonde: 
Si que mes moüelles, qui ardent 
Aux douces flammes que leur dardent 
Les yeux archers de ma Maitresse, 
Te voyant, vieille Enchanteresse, 
Deviennent, je ne sçay comment, 
Toutes froydes en un moment. 
Or fais-tu maintenant bien voir 
Quel est (ô Amour!) ton pouvoir. 
Certes vanter tu te peux bien 
Qu'en ciel, et terre n'y a rien 
Qui plus fort que ton feu se treuve. 
Tu en as, Vieille, fait l'epreuve, 
Qui en ta plus chaulde partie 
Es plus froyde que la Scythie, 
Ou les hautes Alpes cornues, 
De nege comme toy chenues. 
Toutefois ces regards meslez 
Aux doulx baysers emmiellez 
De deux ensemble perissans 
Echaufent tes oz languissants. 