C'estoit alors que le present des Dieux 
Plus doulcement s'écoule aux yeux de l'homme, 
Faisant noyer dedans l'oubly du somme 
Tout le soucy du jour laborieux, 
Quand un Demon apparut à mes yeux 
Dessus le bord du grand fleuve de Rome, 
Qui m'appelant de nom dont je me nomme, 
Me commanda regarder vers les cieux 
Puis m'escria, Voy (dit-il) et contemple 
Tout ce qui est compris sous ce grand temple, 
Voy comme tout n'est rien que vanité. 
Lors cognoissant la mondaine inconstance, 
Puis que Dieu seul au temps fait resistence, 
N'espere rien qu'en la divinité. 
  

Sur la croppe d'un mont je vis une Fabrique 
De cent brasses de hault. Cent columnes d'un rond 
Toutes de diamant ornoient le brave front 
Et la façon de l'oeuvre estoit à la Dorique. 
La muraille n'estoit de marbre ny de brique, 
Mais d'un luisant crystal, qui du sommet au fond 
Elançoit mille rayz de son ventre profond 
Sur cent degrez dorez du plus fin or d'Afrique. 
D'or estoit le lambriz, et le sommet encor 
Reluisoit escaillé de grandes lames d'or 
Le pavé fut de jaspe, et d'esmeraulde fine. 
O vanité du monde! un soudain tremblement 
Faisant crouler du mont la plus basse racine, 
Renversa ce beau lieu depuis le fondement. 
  

Puis m'apparut une Poincte aguisee 
D'un diamant de dix piedz en carré, 
A sa hauteur justement mesuré, 
Tant qu'un archer pourroit prendre visee. 
Sur ceste Poincte une urne fut posee 
De ce metal sur tous plus honnoré 
Et reposoit en ce vase doré 
D'un grand Caesar la cendre composee. 
Aux quatre coings estoient couchez encor 
Pour pedestal quatre grands lyons d'or, 
Digne tumbeau d'une si digne cendre. 
Las rien ne dure au monde que torment! 
Je vy du ciel la tempeste descendre, 
Et fouldroyer ce brave monument. 
  

Je vy hault eslevé sur columnes d'ivoire, 
Dont les bases estoient du plus riche metal, 
A chapiteaux d'albastre, et frizes de crystal, 
Le double front d'un arc dressé pour la memoire. 
A chaque face estoit protraicte une victoire, 
Portant aelles au doz, avec habit Nymphal, 
Et hault assise y fut sur un char triomphal 
Des Empereurs Romains la plus antique gloire. 
L'ouvrage ne monstroit un artifice humain, 
Mais sembloit estre fait de celle propre main 
Qui forge en aguisant la paternelle fouldre. 
Las je ne veulx plus voir rien de beau sous les cieux, 
Puis qu'un oeuvre si beau j'ay veu devant mes yeux, 
D'une soudaine cheute estre reduict en pouldre. 
  

Et puis je vy l'Arbre Dodonien 
Sur sept costaux espandre son umbrage, 
Et les vainqueurs ornez de son fueillage 
Dessus le bord du fleuve Ausonien. 
Là fut dressé maint trophee ancien, 
Mainte despouille, et maint beau tesmoignage 
De la grandeur de ce brave lignage 
Qui descendit du sang Dardanien. 
J'estois ravy de voir chose si rare, 
Quand de paisans une troppe barbare 
Vint oultrager l'honneur de ces rameaux. 
J'ouy le tronc gemir sous la congnee, 
Et vy depuis la souche desdaignee 
Se reverdir en deux arbres jumeaux. 
  

Une Louve je vy sous l'antre d'un rocher 
Allaictant deux bessons. Je vis à sa mamelle 
Mignardement joüer ceste couple jumelle, 
Et d'un col allongé la Louve les lecher. 
Je la vy hors de là sa pasture chercher, 
Et courant par les champs, d'une fureur nouvelle 
Ensanglanter la dent et la patte cruelle 
Sur les menus troppeaux pour sa soif estancher. 
Je vy mille veneurs descendre des montagnes, 
Qui bornent d'un costé les Lombardes campagnes, 
Et vy de cent espieux luy donner dans le flanc. 
Je la vy de son long sur la plaine estendue 
Poussant mille sanglotz, se veautrer en son sang, 
Et dessus un vieux tronc la despouille pendue. 
  

Je vy l'Oyseau, qui le Soleil contemple, 
D'un foible vol au ciel s'avanturer, 
Et peu à peu ses aelles asseurer, 
Suivant encor le maternel exemple. 
Je le vy croistre, et d'un voler plus ample 
Des plus hauts monts la hauteur mesurer, 
Percer la nuë, et ses aelles tirer 
Jusques au lieu, où des Dieux est le temple. 
Là se perdit. Puis soudain je l'ay veu 
Rouant par l'air en tourbillon de feu, 
Tout enflammé sur la plaine descendre. 
Je vy son corps en poudre tout reduit, 
Et vy l'oyseau, qui la lumiere fuit, 
Comme un vermet renaistre de sa cendre. 
  

Je vis un fier Torrent, dont les flots escumeux 
Rongeoient les fondemens d'une vieille ruine 
Je le vy tout couvert d'une obscure bruine, 
Qui s'eslevoit par l'air en tourbillons fumeux 
Dont se formoit un corps à sept chefz merveilleux, 
Qui villes et chasteaux couvoit sous sa poittrine, 
Et sembloit devorer d'une egale rapine 
Les plus doulx animaux, et les plus orgueilleux. 
J'estois esmerveillé de voir ce monstre enorme 
Changer en cent façons son effroyable forme, 
Lors que je vy sortir d'un antre Scythien 
Ce vent impetueux, qui soufle la froidure, 
Dissiper ces nuaux, et en si peu que rien 
S'esvanouïr par l'air ceste horrible figure. 
  

Tout effroyé de ce monstre nocturne, 
Je vis un Corps hydeusement nerveux, 
A longue barbe, à longflottans cheveux, 
A front ridé, et face de Saturne 
Qui s'accoudant sur le ventre d'une urne, 
Versoit une eau, dont le cours fluctueux 
Alloit baignant tout ce bord sinueux, 
Où le Troyen combattit contre Turne. 
Dessous ses piedz une Louve allaictoit 
Deux enfançons sa main dextre portoit 
L'arbre de paix, l'autre la palme forte 
Son chef estoit couronné de laurier 
Adonc luy cheut la palme, et l'olivier, 
Et du laurier la branche devint morte. 
  

Sur la rive d'un fleuve une Nymphe esploree 
Croisant les bras au ciel avec mille sanglotz 
Accordoit ceste plainte au murmure des flotz, 
Oultrageant son beau teinct, et sa tresse doree 
Las où est maintenant ceste face honoree, 
Où est ceste grandeur, et cet antique los, 
Où tout l'heur et l'honneur du monde fut enclos, 
Quand des hommes j'estois, et des Dieux adoree 
N'estoit-ce pas assez que le discord mutin 
M'eut fait de tout le monde un publique butin, 
Si cet Hydre nouveau digne de cent Hercules, 
Foisonnant en sept chefz de vices monstrueux 
Ne m'engendroit encor à ces bords tortueux 
Tant de cruelz Nerons, et tant de Caligules 
  

Dessus un mont une Flamme allumee 
A triple pointe ondoyoit vers les cieux, 
Qui de l'encens d'un cedre precieux 
Parfumoit l'air d'une odeur embasmee 
D'un blanc oyseau l'aelle bien emplumee 
Sembloit voler jusqu'au sejour des Dieux, 
Et dégoisant un chant melodieux 
Montoit au ciel avecques la fumee 
De ce beau feu les rayons escartez, 
Lançoient par tout mille et mille clartez, 
Quand le degout d'une pluie doree 
Le vint esteindre. O triste changement! 
Ce qui sentoit si bon premierement, 
Fut corrompu d'une odeur sulphuree. 
  

Je vy sourdre d'un roc une vive Fonteine, 
Claire comme crystal aux rayons du soleil, 
Et jaunissant au fond d'un sablon tout pareil 
A celuy que Pactol' roule parmy la plaine. 
Là sembloit que nature et l'art eussent pris peine 
D'assembler en un lieu tous les plaisirs de l'oeil 
Et là s'oyoit un bruit incitant au sommeil, 
De cent accords plus doulx que ceulx d'une Sirene. 
Les sieges et relaiz luisoient d'ivoire blanc, 
Et cent Nymphes autour se tenoient flanc à flanc, 
Quand des monts plus prochains de Faunes une suyte 
En effroyables criz sur le lieu s'assembla, 
Qui de ses villains piedz la belle onde troubla, 
Mist les sieges par terre, et les Nymphes en fuyte 
  

Plus riche assez que ne se monstroit celle 
Qui apparut au triste Florentin, 
Jettant ma veüe au rivage Latin 
Je vy de loing surgir une Nasselle 
Mais tout soudain la tempeste cruelle, 
Portant envie à si riche butin, 
Vint assaillir d'un Aquilon mutin 
La belle Nef des autres la plus belle. 
Finablement l'orage impetueux 
Fit abysmer d'un gouphre tortueux 
La grand'richesse à nulle autre seconde. 
Je vy sous l'eau perdre le beau thresor, 
La belle Nef, et les Nochers encor, 
Puis vy la Nef se ressourdre sur l'onde. 
  

Ayant tant de malheurs gemy profondement, 
Je vis une Cité quasi semblable à celle 
Que vit le messager de la bonne nouvelle, 
Mais basty sur le sable estoit son fondement. 
Il sembloit que son chef touchast au firmament, 
Et sa forme n'estoit moins superbe que belle 
Digne, s'il en fut onc, digne d'estre immortelle, 
Si rien dessous le ciel se fondoit fermement. 
J'estois esmerveillé de voir si bel ouvrage, 
Quand du costé du Nort vint le cruel orage, 
Qui souflant la fureur de son coeur despité 
Sur tout ce qui s'oppose encontre sa venüe, 
Renversa sur le champ, d'une pouldreuse nüe, 
Les foibles fondemens de la grande Cité. 
  

Finablement sur le poinct que Morphee 
Plus veritable apparoit à noz yeux, 
Fasché de voir l'inconstance des cieux, 
Je voy venir la soeur du grand Typhee 
Qui bravement d'un morion coeffee 
En majesté sembloit egale aux Dieux, 
Et sur le bord d'un fleuve audacieux 
De tout le monde erigeoit un trophee. 
Cent Roys vaincuz gemissoient à ses piedz, 
Les bras aux doz honteusement liez 
Lors effroyé de voir telle merveille, 
Le ciel encor je luy voy guerroyer, 
Puis tout à coup je la voy fouldroyer, 
Et du grand bruit en sursault je m'esveille. 