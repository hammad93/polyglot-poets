Non que d'excuse ou feinte ou veritable 
Ne soit besoing en ma cause equitable 
Non que je soye en doute de la foy 
Qui vous unist estroictement à moy 
Non que je pense un traict de jalousie 
D'estre fiché dans vostre fantasie. 
Pour tout cela, ou pout tel autre poinct, 
O le coeur mien, je ne vous escry point 
Mais bien pourtant que la ferme pensée 
Qui tient mon ame à la vostre enlacée 
Ne me permet un seul ennuy sentir, 
Ou un seul bien, sans vous en advertir. 
Or saichez donq' qu'Amour qui favorize 
D'un chaste coeur la louable entreprise, 
Au poinct heureux m'a n'aguere advancé, 
Dont vous m'avez maintefois dispensé, 
Me remonstrant or' l'estat de mon aage, 
Ores les jeux de fortune volage 
Et combien nuist d'attendre au lendemain 
Ce qu'aujourd'huy se presente à la main. 
Vous me disiez (il m'en souvient encore) 
Bien que l'ennuy tout mon plaisir devore, 
Pour voir assez combien à l'advenir 
J'auray pour toy de triste souvenir, 
Si veulx je bien te donner congnoissance 
Que mon plaisir n'a point tant de puissance 
Sur ma raison, que ton advancement 
Je ne prefere à mon contentement. 
Or poursuy donq' (amy) ton advantage, 
Dont le moyen est le seul mariage. 
Ce bon conseil vous me donniez alors, 
Et moy après cent contraires effors 
Persuadé de vostre advis honneste, 
Finalement à ce poinct je m'arreste, 
Qui n'ha jamais contenté mon desir, 
Sinon d'autant que c'est vostre plaisir. 
Aussi les cieulx, et les enfers je jure, 
Que pour ne faire à nostre amour injure, 
Jamais tel joug mon desir n'eust dompté, 
S'il eust despleu à vostre volunté. 
Ce n'est un joug qui captive mon ame 
Soubz le lyen d'une impudique flamme 
Ce n'est un joug qui dompte mon desir 
Soubz l'aiguillon d'un follastre plaisir 
Mais c'est un joug d'amitié conjugale, 
Qui d'une foy honnestement egale 
Separe en deux celle chaste amitié, 
Dont vous avez la premiere moitié 
Ceste moitié que vous avez pour gaige, 
Long temps y a que l'eustes en partage. 
Et ce fut lors qu'Amour et fermeté 
Me firent serf de vostre honnesteté. 
L'autre moitié, celle qui l'ha saisie, 
Croyez qu'elle ha si bien esté choisie, 
Qu'autre ne peult mieulx qu'elle meriter 
L'honneste amour que je vous veulx porter. 
L'une a esté, comme la plus aagée, 
Premierement sur mon coeur partagée, 
Et sur luy mesme en mesme chasteté 
Secondement une aultre l'ha esté. 
Ne craignez donq que soyez dessaisie 
De vostre droict, ou qu'autre fantaisie 
Puisse ravir ce coeur, qui n'est point mien, 
Sinon d'autant que de vous je le tien 
Coeur, qui l'honneur si sainctement regarde, 
Que l'honneur mesme en est la seule garde 
Coeur, qui ne peult gouster plaisir plus doulx 
Que tout hayr pour estre aymé de vous 
Coeur, qui ne peult sentir plus grand dommage 
Qu'estre affranchi du droit de vostre hommage. 
Plus tost les cerfz vivront parmy les eaux, 
Et les poissons, ou vivent les oizeaux 
Plus tost sera la grande mer sans voiles, 
Les boys sans umbre, et le ciel sans estoiles, 
Et voyra lon plus tost le monde enclos 
Dedans le seing de son premier cahos, 
Que pour vertu en mon coeur imprimée 
Votre vertu de moy soit moins aymée, 
Ou que d'un coeur honnestement lié 
L'honneste amour soit jamais oublié. 
Ains tout ainsi qu'un impetueux fleuve 
Plus furieux par un autre se treuve, 
Quand les deux cours en un cours assemblez 
Vont ravissant les arbres et les bledz, 
Pierres, maisons, boys, et toute autre chose 
Qui au devant de leur fureur s'oppose 
Ainsi l'amour qui en mon chaste coeur 
D'un autre amour prent nouvelle vigueur, 
Courra tousjours d'une si vive sourse 
Qu'aultre amitié n'arrestera sa course. 
O doncq' heureux, heureux double lyen, 
Qui deux espris unis avecq' le mien, 
Double lyen, qui d'une double force 
Plus fermement que la corde retorse 
N'estreinct le faiz, enchaisnes dedans moy 
Troys coeurs unis d'une eternelle foy 
Soit à jamais ta puissance immortelle, 
Et puis encor' dessus l'un et l'autre aelle 
De ces deux coeurs, le mien si hault voler 
Qu'aultre amitié ne le puisse avaler. 
Combien qu'un clou par l'autre se repousse, 
Ne pensez voir par aucune secousse 
L'accord premier entre nous commencé 
Par le second estre desadvancé 
Car la vertu dont cestuy prist naissance 
A cestuy la donne encor' accroissance. 
Le feu ne peut habiter nullement 
Avecques l'eau, son contraire element 
Les animaulx de diverse nature 
Ne prennent point ensemble nourriture. 
Mais un amour saigement entrepris, 
Qui sur vertu son fondement ha pris, 
Ne crainct jamais l'amour qui luy ressemble, 
Car la vertu à la vertu s'assemble. 