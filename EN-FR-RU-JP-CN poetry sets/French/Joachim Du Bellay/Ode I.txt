O de qui la vive course 
Prent sa bienheureuse source 
D'une argentine fonteine, 
Qui d'une fuyte loingtaine 
Te rens au seing fluctueux 
De l'Occean monstrueux, 
Loyre, hausse ton chef ores 
Bien haut, et bien haut encores, 
Et jete ton oeil divin 
Sur ce païs Angevin, 
Le plus heureux, et fertile 
Qu'autre, où ton unde distile. 
Bien d'autres Dieux que toy, Pere, 
Daignent aymer ce repaire 
A qui le Ciel feut donneur 
De toute grace, et bonheur. 
Ceres, lors que vagabunde 
Aloit querant par le monde 
Sa fille, dont possesseur 
Feut l'infernal ravisseur, 
De ses pas sacrez toucha 
Cete terre, et se coucha 
Lasse sur ton verd ryvaige, 
Qui luy donna doulx bruvaige. 
Et cetuy là, qui pour mere 
Eut la cuisse de son pere, 
Le Dieu des Indes vainqueur 
Arrousa de sa liqueur 
Les montz, les vaulx, et campaignes 
De ce terroir que tu baignes. 
Regarde, mon Fleuve, aussi 
Dedans ces forestz ici, 
Qui leurs chevelures vives 
Haussent au tour de tes ryves, 
Les Faunes aux piez soudains, 
Qui apres bisches et dains 
Et cerfz aux testes ramées 
Ont leurs forces animées. 
Regarde tes Nymphes belles 
A ces Demydieux rebelles, 
Qui à grand'course les suyvent, 
Et si près d'elles arrivent, 
Qu'elles sentent bien souvent 
De leurs haleines le vent. 
Je voy' dejà hors d'haleine 
Les pauvrettes, qui à peine 
Pouront atteindre ton cours, 
Si tu ne leur fais secours. 
Combien (pour les secourir) 
De foys t'a-lon veu courir 
Tout furieux en la plene 
Trompant l'espoir, et la peine 
De l'avare laboureur, 
Helas! qui n'eut point d'horreur 
Blesser du soc sacrilege 
De tes Nymphes le college, 
College qui se recrée 
Dessus ta rive sacrée. 
Nymphes des jardins fertiles, 
Hamadryades gentiles, 
Toy Pryape, qui tant vaulx 
Avecq' ta lascive faulx, 
Pales, qui sur ces rivaiges 
Possedes tant beaux herbaiges, 
Que Flore va tapissant 
De mainte fleur d'eux yssant, 
Toy pasteur Amphrisien, 
Chacun de vous garde bien 
Ses richesses de l'injure 
Du chault, et de la froidure. 
Ces masses laborieuses, 
Que les mains industrieuses 
Quasi egalent aux cieux, 
Ne sont-elles pas aux Dieux 
Qui vouldra doncq' loue, et chante 
Tout ce dont l'Inde se vante, 
Sicile la fabuleuse, 
Ou bien l'Arabie heureuse. 
Quand à moy, tant que ma Lyre 
Voudra les chansons elire 
Que je luy commenderay, 
Mon Anjou je chanteray. 
O mon Fleuve paternel, 
Quand le dormir eternel 
Fera tumber à l'envers 
Celuy qui chante ces vers, 
Et que par les braz amys 
Mon cors bien pres sera mis 
De quelque fontaine vive, 
Non gueres loing de ta rive, 
Au moins sur ma froyde cendre 
Fay quelques larmes descendre, 
Et sonne mon bruyt fameux 
A ton rivaige ecumeux. 
N'oublie le Nom de celle 
Qui toutes beautez excelle, 
Et ce qu'ay pour elle aussi 
Chanté sur ce bord icy. 