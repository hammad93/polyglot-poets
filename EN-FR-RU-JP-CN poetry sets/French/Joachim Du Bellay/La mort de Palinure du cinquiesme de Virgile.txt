Mais ce pendant Venus de dueil attainte 
Degorge ainsi à Neptune sa plainte 
Le fier desdaing, l'insatiable raige, 
Qui de Junon tourmente le couraige, 
Que la pitié ny la longue saison, 
Ny Jupiter n'ont sceu mettre à raison, 
Et que les sorts mesmes n'ont peu plier, 
Me font (Neptune) un chascun supplier. 
Avoir parmi les peuples Phrygiens 
Rongé, mangé les murs Dardaniens, 
Avoir trainé par tout genre de peines 
Cruellement les reliques Troyennes, 
Ne luy suffist, mais son courroux enclos 
Poursuit encor' leurs cendres et leurs oz. 
De sa fureur la cause je n'entens. 
Tu m'es tesmoing combien puis peu de temps 
Elle agita d'oraige furieux 
L'onde Libyque, elle mesla aux cieux 
Toutes les mers, et osa ceste fole 
Mettre (ô forfaict) les tempestes d'Eole 
Où tu est Roy. Les Troyennes gallées 
Par son moyen vilainement bruslées, 
N'aguere aussi furent mises en proye 
A la fureur des matrosnes de Troye, 
Forçant les miens de laisser en arriere 
Leurs compaignons, en province estrangere. 
Au demeurant, je te pry que tes eaux 
Donnent passaige au reste des vaisseaux, 
Et que mon filz (au moins s'il est permis, 
Et les destins ces murs luy ont promis). 
Puisse aborder au Tybre Ausonien. 
Alors respond le flz Saturnien 
Roy de la mer tu peus, ô Cytherée, 
Estre par tout en mon regne asseurée, 
Dont tu nasquis, et je merite aussi 
Que de ma foy tu estimes ainsi, 
Moy, qu'on a veu tant de fois reprimer 
Telles fureurs du ciel et de la mer 
Et si n'ay eu (Xante m'en soit tesmoing, 
Et Simoïs) sur terre moindre soing 
De ton Enée, alors qu'on veid Achille 
Chasser les tiens, et que sa course agile 
Contre les murs demy-mors les pressoit, 
Lors qu'à milliers son braz les meurtrissoit, 
Et que les corps, les canaulx remplissants, 
Bouchoient la voye aux fleuves gemissans, 
Et que les eaux de Xante ne couloient 
Dedans la mer, ainsi qu'elle souloient. 
Alors j'ostay soubs une nue vuide 
Ton filz Enée au superbe Pelide 
Plus favori des armes et de nous, 
Bien que voulusse alors dessus-dessoubs 
Verser les murs de Troye parjurée, 
Dont je l'avois moymesme[s] emmurée. 
Ce bon vouloir est encor arresté 
Dedans mon coeur, ton filz en seureté 
(Chasse ta peur) conduira ses navires 
Au port d'Averne, ainsi que tu desires. 
Un seul sans plus dans la mer perira, 
Un seul sans plus pour le reste mourra. 
Incontinent que le Pere eut ainsi 
Le coeur joyeux de Venus adoulci, 
Ses fiers chevaux il attéle, et embouche 
D'escumeux freins leur braveté farouche, 
Lasche la resne, et à bride avalée 
Raze le hault de la plaine salée 
Sur son char bleu les flotz incontinent 
Se sont planez dessoubs l'esseul tonnant, 
La mer s'unist, les vents audacieux 
Fuyent parmy le grand vague des cieux. 
Voici apres un horrible exercite 
De grands poissons Glauque, et sa blanche suyte, 
Et Palemon, et Phorce avec sa trouppe, 
Et les Tritons à la legere crouppe. 
Sur l'aisle gauche estoit l'onde couppée 
Dessoubs Thetis, Melite, et Panopée 
Nisée aussi à leur bande s'alie, 
Avec Spion, Cymodoce, et Thalie. 
La gayeté à son ranc retournée 
Chatouille ici le coeur douteux d'Enée, 
Il faut soudain ses vaisseaux envoiler, 
Guinder au mast, les verges estaler. 
Chacun se prent à tendre le cordaige, 
Et à donner la voile au navigaige, 
Ores à dextre, or' à senestre, et ores 
Croisent bien hault les antennes encores. 
Lors un bon vent vin empouper la flote, 
Au front estoit Palinur' le pilote, 
Qui d'avirons un grand nombre menoit 
Tous vont suivant la route qu'il tenoit. 
Jà de la nuit la moyteuse carriere 
Touchoit du ciel la moyenne barriere, 
Et les nochers d'un doulx somme allechez 
Estoient le ranc soubs les rames couchez, 
Quand le sommeil des estoilles coulant 
L'air tenebreux esclaircit en volant, 
Pour t'abuser, et d'un somme trop dur 
Charmer tes yeux, ô pauvre Palinur', 
Ne meritant un si triste mechef. 
Lui donq' assis au plus hault de la nef 
De Phorbe prist la parole, et la grace. 
O Palinur', la Jasienne race, 
Nos vaisseaux ont le vent et la marée, 
La saison est au repos preparée, 
Repose toy, et tous ennuiz chassez 
Au long travail emble tes yeux lassez, 
En cepandant je feray ton devoir. 
Lors Palinur' à peine ayant pouvoir 
D'entr'ouvrir l'oeil veulx-tu donq' que j'ignore 
La mer paisible, et ses doulx flots encore 
Que je me fie à ce fier monstre ici 
Comment veulx-tu que j'abandonne ainsi 
Mon prince Enée à la fraude du vent, 
Du temps serain abusé si souvent 
Ainsi parloit au gouvernail fiché, 
Et par les yeux aux astres attaché. 
Le Dieu alors un rameau stygieux 
Trempé en l'eau du fleuve oblivieux, 
Sur une temple et l'autre secouant, 
Luy ferme l'oeil vagabond et nouant. 
Ce faulx dormir alors non attendu 
L'avoit à peine au repos estendu, 
Quand dessus luy tumbant le cruel somme 
Renverse en l'eau et gouvernail et homme, 
Et avec' luy grande part de la pouppe. 
Cestuy en vain huche souvent sa trouppe, 
Et cestuy là, qui en volant s'enfuit, 
D'une aisle prompte en l'air s'esvanouït. 
La flote alors usant de la fortune 
Qu'avoit promis le bon pere Neptune, 
Single à plaisir par les humides plenes. 
Et jà les nefz costoyoient des Syrenes 
Les haulx rochers jadis pleins de dangers, 
Et blanchissans d'ossemens estrangers. 
L'enroué bruit de l'onde retournée 
Tempestoit là, quand le bon prince Enée 
Se sent errer à brides vagabondes. 
Lui mesme adonq' par les nocturnes ondes 
Servit de guide à son vaisseau flotant 
Sans gouverneur, et d'un coeur sanglotant 
De son amy plaint beaucoup l'aventure. 
Làs, il te fault, ô pauvre Palinure, 
Trompé du ciel et de la mer seréne, 
Coucher tout nu sur la deserte aréne. 