Le cler ruysselet courant, 
Murmurant 
Auprès de l'hospitale umbre, 
Plaist à ceux qui sont lassez, 
Et pressez 
De chault, de soif et d'encombre. 
Et ceux qu'Amour vient saisir, 
Leur plaisir, 
C'est parler de luy souvent. 
D'Amour soyez doncq', mes chantz, 
Par ces champs, 
Dessoubz la frescheur' du vent. 
Ces eaux cleres, et bruyantes, 
Eaux fuyantes 
D'un cours assez doulx et lent, 
Donneront quelque froideur 
A l'ardeur 
De mon feu trop violent. 
Erato, à ma chanson 
Donne son, 
Et me permetz approcher 
Pres de toy pour m'esjouyr, 
Et t'ouyr 
Du hault de ce creux rocher. 
Le Roy, le Pere des Dieux 
Tient les Cieux 
Dessoubz son obeïssance, 
Neptune la mer tempere, 
Et son frere 
Sur les enfers a puissance. 
Mais ce petit Dieu d'aymer, 
Ciel, et mer, 
Et le plus bas de la terre, 
D'un sceptre victorieux, 
Glorieux, 
Soubz son pouvoir tient, et serre. 
Sans luy, du ciel le haut temple, 
Large, et ample, 
En ruyne tumberoit, 
Avecq' chacun element, 
Tellement 
Discorde par tout seroit. 
Amour, gouverneur des villes, 
Loix civiles 
Et juste police ordonne, 
Et l'heur de Paix, qu'on va tant 
Souhaitant, 
C'est luy seul qui le nous donne. 
Les richesses de Ceres, 
Les forestz, 
Les sepz, les plantes, et fleurs 
Prennent d'Amour origine, 
Goust, racine, 
Vertu, formes, et couleurs. 
Par luy tout genre d'oyzeaux 
Sur les eaux 
Et par les boys s'entretient. 
Tout animal de servaige 
Et sauvaige 
De luy son essence tient. 
Par ce petit Dieu puissant, 
Delaissant 
Le doulx gyron de la mere, 
La vierge femme se treuve, 
Et fait preuve 
De la flamme doulce-amere. 
Que me chaut si on le blasme, 
Et sa flamme 
Amour ne sçait abuser 
Et ceux qui mal en reçoyvent, 
Ne le doyvent, 
Mais eux mesmes, accuser. 
Amour est tout bon et beau, 
Son flambeau 
N'enflamme les vicieux 
Juste est, et de simple foy, 
C'est pourquoy 
Il est tout nu et sans yeux. 
Leurs victorieux charroys 
Ducz, et Roys 
Doyvent à ses sainctz autelz, 
Le poëtique ouvrïer 
Son laurier, 
Et les Dames leurs beautez. 
Puis doncq' qu'il est notre autheur, 
Sa haulteur 
Bien adorer nous devons, 
Dessus son autel sacré, 
Saichant gré 
A luy, de quoy nous vivons. 
La jeunesse (helas) nous fuyt, 
Et la suyt 
Le froid aage languissant 
Adonques sont inutiles 
Les scintiles 
Du feu d'Amour perissant. 