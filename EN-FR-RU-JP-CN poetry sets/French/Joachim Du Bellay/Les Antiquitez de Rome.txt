Ne vous pouvant donner ces ouvrages antiques 
Pour vostre Sainct-Germain, ou pour Fontainebleau, 
Je les vous donne (Sire) en ce petit tableau 
Peint, le mieux que j'ay peu, de couleurs poëtiques. 
Qui mis sous vostre nom devant les yeux publiques, 
Si vous le daignez voir en son jour le plus beau, 
Se pourra bien vanter d'avoir hors du tumbeau 
Tiré des vieux Romains les poudreuses reliques. 
Que vous puissent les Dieux un jour donner tant d'heur, 
De rebastir en France une telle grandeur 
Que je la voudrois bien peindre en vostre langage 
Et peult estre, qu'à lors vostre grand' Majesté 
Repensant à mes vers, diroit qu'ilz ont esté 
De vostre Monarchie un bienheureux presage. 
  

Divins Esprits, dont la poudreuse cendre, 
Gist sous le faix de tant de murs couverts, 
Non vostre loz, qui vif par voz beaux vers 
Ne se verra sous la terre descendre, 
Si des humains la voix se peult estendre 
Depuis icy jusqu'au fond des enfers, 
Soient à mon cry les abysmes ouvers, 
Tant que d'abas vous me puissiez entendre. 
Trois fois cernant sous le voile des cieux 
De vos tumbeaus le tour devocieux, 
A haulte voix trois fois je vous appelle 
J'invoque icy vostre antique fureur, 
En ce pendant que d'une saincte horreur 
Je vays chantant vostre gloire plus belle. 


Le Babylonien ses haults murs vantera, 
Et ses vergers en l'air, de son Ephesienne 
La Grece descrira la fabrique ancienne, 
Et le peuple du Nil ses pointes chantera 
La mesme Grece encor vanteuse publira 
De son grand Juppiter l'image Olympienne, 
Le Mausole sera la gloire Carienne, 
Et son vieux labyrinth' la Crete n'oublira 
L'antique Rhodien elevera la gloire 
De son fameux Colosse, au temple de Memoire 
Et si quelque oeuvre encor digne se peult vanter 
De marcher en ce ranc, quelque plus grand' faconde 
Le dira quant à moy pour tous je veulx chanter 
Les sept Costaux Romains, sept miracles du monde. 
  

Nouveau venu qui cherches Rome en Rome, 
Et rien de Rome en Rome n'apperçois, 
Ces vieux palais, ces vieux arcz que tu vois, 
Et ces vieux murs, c'est ce que Rome on nomme. 
Voy quel orgueil, quelle ruine et comme 
Celle qui mist le monde sous ses loix 
Pour donter tout, se donta quelquefois, 
Et devint proye au temps, qui tout consomme. 
Rome de Rome est le seul monument, 
Et Rome Rome a vaincu seulement, 
Le Tybre seul, qui vers la mer s'enfuit, 
Reste de Rome. O mondaine inconstance! 
Ce qui est ferme, est par le temps destruit, 
Et ce qui fuit, au temps fait resistence. 
  
 
Celle qui de son chef les estoilles passoit, 
Et d'un pied sur Thetis, l'autre dessous l'Aurore, 
D'une main sur le Scythe, et l'autre sur le More, 
De la terre, et du ciel, la rondeur compassoit 
Juppiter ayant peur, si plus elle croissoit, 
Que l'orgueil des Geans se relevast encore, 
L'accabla sous ces monts, ces sept monts qui sont ore 
Tumbeaux de la grandeur qui le ciel menassoit. 
Il luy mist sur le chef la croppe Saturnale, 
Puis dessus l'estomac assist la Quirinale, 
Sur le ventre il planta l'antique Palatin 
Mist sur la dextre main la hauteur Celienne, 
Sur la senestre assist l'eschine Exquilienne, 
Viminal sur un pied, sur l'autre l'Aventin. 
  

Qui voudra voir tout ce qu'ont peu nature, 
L'art, et le ciel (Rome) te vienne voir 
J'entens s'il peult ta grandeur concevoir 
Par ce qui n'est que ta morte peinture. 
Rome n'est plus, et si l'architecture 
Quelque umbre encor de Rome fait revoir, 
C'est comme un corps par magique sçavoir 
Tiré de nuict hors de sa sepulture. 
Le corps de Rome en cendre est devallé, 
Et son esprit rejoindre s'est allé 
Au grand esprit de ceste masse ronde. 
Mais ses escripts, qui son loz le plus beau 
Malgré le temps arrachent du tumbeau, 
Font son idole errer parmy le monde. 
  
 
Telle que dans son char la Berecynthienne 
Couronnee de tours, et joyeuse d'avoir 
Enfanté tant de Dieux, telle se faisoit voir 
En ses jours plus heureux ceste ville ancienne 
Ceste ville; qui fut plus que la Phrygienne 
Foisonnante en enfans, et de qui le pouvoir 
Fut le pouvoir du monde, et ne se peut revoir 
Pareille à sa grandeur, grandeur sinon la sienne. 
Rome seule pouvoit à Rome ressembler, 
Rome seule pouvoit Rome faire trembler 
Aussi n'avoit permis l'ordonnance fatale 
Qu'autre pouvoir humain, tant fust audacieux, 
Se vantast d'égaler celle qui fit égale 
Sa puissance à la terre, et son courage aux cieux. 
  

Sacrez costaux, et vous sainctes ruines, 
Qui le seul nom de Rome retenez, 
Vieux monuments, qui encor soustenez 
L'honneur poudreux de tant d'ames divines, 
Arcz triomphaux, pointes du ciel voisines, 
Qui de vous voir le ciel mesme estonnez, 
Las peu à peu cendre vous devenez, 
Fable du peuple, et publiques rapines! 
Et bien qu'au temps pour un temps facent guerre 
Les bastimens, si est-ce que le temps 
Oeuvres et noms finablement atterre. 
Tristes desirs, vivez donques contents 
Car si le temps finist chose si dure, 
Il finira la peine que j'endure. 
  

Les Antiquitez de Rome 
Par armes et vaisseaux Rome donta le monde, 
Et pouvoit on juger qu'une seule cité, 
Avoit de sa grandeur le terme limité 
Par la mesme rondeur de la terre, et de l'onde. 
Et tant fut la vertu de ce peuple feconde 
En vertueux nepveux, que sa postérité 
Surmontant ses ayeux en brave auctorité. 
Mesura le hault ciel à la terre profonde 
Afin qu'ayant rangé tout pouvoir sous sa main, 
Rien ne peust estre borne à l'empire Romain 
Et que si bien le temps destruit les Republiques, 
Le temps ne mist si bas la Romaine hauteur, 
Que le chef deterré aux fondemens antiques 
Qui prindrent nom de luy, fust découvert menteur. 
  

Astres cruelz, et vous Dieux inhumains, 
Ciel envieux, et marastre Nature, 
Soit que par ordre, ou soit qu'à l'aventure 
Voyse le cours des affaires humains, 
Pourquoy jadis ont travaillé voz mains 
A façonner ce monde qui tant dure 
Ou que ne fut de matiere aussi dure 
Le brave front de ces palais Romains 
Je ne dy plus la sentence commune, 
Que toute chose au dessous de la Lune 
Est corrompable, et sugette à mourir 
Mais bien je dy (et n'en veuille desplaire 
A qui s'efforce enseigner le contraire) 
Que ce grand Tout doit quelquefois perir. 
  

Plus qu'aux bords Aeteans le brave filz d'Aeson 
Qui par enchantement conquist la riche laine, 
Des dents d'un vieil serpent ensemençant la plaine 
N'engendra de soldatz au champ de la toison, 
Ceste Ville qui fut en sa jeune saison 
Un Hydre de guerriers, se vid bravement pleine 
De braves nourrissons, dont la gloire hautaine 
A remply du Soleil l'une et l'autre maison. 
Mais qui finalement, ne se trouvant au monde 
Hercule qui dontast semence tant feconde, 
D'une horrible fureur l'un contre l'autre armez, 
Se moissonnarent tous par un soudain orage, 
Renouvelant entre eulx la fraternelle rage, 
Qui aveugla jadis les fiers soldatz semez. 
  

Mars vergongneux d'avoir donné tant d'heur 
A ses nepveux, que l'impuissance humaine 
Enorgueillie en l'audace Romaine 
Sembloit fouler la celeste grandeur, 
Refroidissant ceste premiere ardeur 
Dont le Romain avoit l'ame si pleine, 
Soufla son feu, et d'une ardente haleine 
Vint eschauffer la Gottique froideur. 
Ce peuple adonc, nouveau fils de la terre, 
Dardant par tout les fouldres de la guerre, 
Ces braves murs accabla sous sa main, 
Puis se perdit dans le sein de sa mere, 
Afin que nul, fust-ce des Dieux le pere, 
Se peust vanter de l'empire Romain. 
  

Telz que lon vid jadis les enfans de la Terre 
Plantez dessus les monts pour escheller les cieux, 
Combattre main à main la puissance des Dieux, 
Et Juppiter contre eux qui ses fouldres desserre 
Puis tout soudainement renversez du tonnerre. 
Tumber deça dela ces squadrons furieux, 
La Terre gemissante, et le Ciel glorieux 
D'avoir à son honneur achevé ceste guerre 
Tel encor' on a veu par dessus les humains 
Le front audacieux des sept costaux Romains 
Lever contre le ciel son orgueilleuse face 
Et telz ores on void ces champs deshonnorez 
Regretter leur ruine, et les Dieux asseurez 
Ne craindre plus là hault si effroyable audace. 
  

Ny la fureur de la flamme enragee, 
Ny le trenchant du fer victorieux, 
Ny le degast du soldat furieux, 
Qui tant de fois (Rome) t'a saccagee, 
Ny coup sur coup ta fortune changee, 
Ny le ronger des siecles envieux, 
Ny le despit des hommes et des Dieux, 
Ny contre toy ta puissance rangee, 
Ny l'ebranler des vents impetueux, 
Ny le débord de ce Dieu tortueux 
Qui tant de fois t'a couvert de son onde, 
Ont tellement ton orgueil abbaissé, 
Que la grandeur du rien, qu'ilz t'ont laissé, 
Ne face encor' esmerveiller le monde. 
  

Comme on passe en aesté le torrent sans danger, 
Qui souloit en hyver estre roy de la plaine, 
Et ravir par les champs d'une fuite hautaine 
L'espoir du laboureur, et l'espoir du berger 
Comme on void les coüards animaux oultrager 
Le courageux lyon gisant dessus l'arene, 
Ensanglanter leurs dents, et d'une audace vaine 
Provoquer l'ennemy qui ne se peult vanger 
Et comme devant Troye on vid des Grecz encor 
Braver les moins vaillans autour du corps d'Hector 
Ainsi ceulx qui jadis souloient, à teste basse, 
Du triomphe Romain la gloire accompagner, 
Sur ces pouldreux tombeaux exercent leur audace, 
Et osent les vaincuz les vainqueurs desdaigner. 
  

Palles Esprits, et vous Umbres pouldreuses, 
Qui jouissant de la clarté du jour 
Fistes sortir cet orgueilleux sejour, 
Dont nous voyons les reliques cendreuses 
Dictes Esprits (ainsi les tenebreuses 
Rives de Styx non passable au retour, 
Vous enlassant d'un trois fois triple tour, 
N'enferment point voz images umbreuses) 
Dictes moy donc (car quelqu'une de vous 
Possible encor se cache icy dessous) 
Ne sentez vous augmenter vostre peine, 
Quand quelquefois de ces costaux Romains 
Vous contemplez l'ouvrage de voz mains 
N'estre plus rien qu'une pouldreuse plaine 
  

Comme lon void de loing sur la mer courroucee 
Une montagne d'eau d'un grand branle ondoyant, 
Puis trainant mille flotz, d'un gros choc abboyant 
Se crever contre un roc, où le vent l'a poussee, 
Comme on void la fureur par l'Aquilon chassee 
D'un sifflement aigu l'orage tournoyant, 
Puis d'une aelle plus large en l'air s'esbanoyant 
Arrester tout à coup sa carriere lassee 
Et comme on void la flamme ondoyant en cent lieux 
Se rassemblant en un, s'aguiser vers les cieux, 
Puis tumber languissante ainsi parmy le monde 
Erra la monarchie et croissant tout ainsi 
Qu'un flot, qu'un vent, qu'un feu, sa course vagabonde 
Par un arrest fatal s'est venue perdre icy. 
  

Tant que l'oyseau de Juppiter vola, 
Portant le feu, dont le ciel nous menace, 
Le ciel n'eut peur de l'effroyable audace 
Qui des Geans le courage affolla 
Mais aussi tost que le Soleil brusla 
L'aelle qui trop se fit la terre basse, 
La terre mist hors de sa lourde masse 
L'antique horreur qui le droit viola. 
Alors on vid la corneille Germaine 
Se deguisant feindre l'aigle Romaine, 
Et vers le ciel s'eslever de rechef 
Ces braves monts autrefois mis en pouldre, 
Ne voyant plus voler dessus leur chef 
Ce grand oyseau ministre de la fouldre. 
  

Ces grands monceaux pierreux, ces vieux murs que tu vois, 
Furent premierement le cloz d'un lieu champestre 
Et ces braves palais dont le temps s'est fait maistre, 
Cassines de pasteurs ont esté quelquefois. 
Lors prindrent les bergers les ornemens des Roys, 
Et le dur laboureur de fer arma sa dextre 
Puis l'annuel pouvoir le plus grand se vid estre, 
Et fut encor plus grand le pouvoir de six mois 
Qui, fait perpetuel, creut en telle puissance, 
Que l'aigle Imperial de luy print sa naissance 
Mais le Ciel s'opposant à tel accroissement, 
Mist ce pouvoir es mains du successeur de Pierre, 
Qui sous nom de pasteur, fatal à ceste terre, 
Monstre que tout retourne à son commencement. 
  

Tout le parfait dont le ciel nous honnore, 
Tout l'imperfait qui naist dessous les cieux, 
Tout ce qui paist noz esprits et noz yeux, 
Et tout cela qui noz plaisirs devore 
Tout le malheur qui nostre aage dedore, 
Tout le bonheur des siecles les plus vieux, 
Rome du temps de ses premiers ayeux 
Le tenoit clos, ainsi qu'une Pandore. 
Mais le destin debrouillant ce Caos, 
Où tout le bien et le mal fut enclos, 
A fait depuis que les vertus divines 
Volant au ciel ont laissé les pechez, 
Qui jusqu'icy se sont tenus cachez 
Sous les monceaux de ces vieilles ruines. 
  

Non autrement qu'on void la pluvieuse nüe 
Des vapeurs de la terre en l'air se soulever, 
Puis se courbant en arc, à fin de s'abrever, 
Se plonger dans le sein de Thetis la chenue, 
Et montant derechef d'où elle estoit venue, 
Sous un grand ventre obscur tout le monde couver, 
Tant que finablement on la void se crever 
Or' en pluie, or' en neige, or' en gresle menue 
Ceste ville qui fut l'ouvrage d'un pasteur 
S'élevant peu à peu, creut en telle hauteur, 
Que Royne elle se vid de la terre et de l'onde 
Tant que ne pouvant plus si grand faix soustenir, 
Son pouvoir dissipé s'écarta par le monde, 
Monstrant que tout en rien doit un jour devenir. 
  

Celle que Pyrrhe et le Mars de Libye 
N'ont sceu donter, celle brave cité 
Qui d'un courage au mal exercité 
Soustint le choc de la commune envie, 
Tant que sa nef par tant d'ondes ravie 
Eut contre soy tout le monde incité, 
On n'a point veu le roc d'adversité 
Rompre sa course heureusement suivie 
Mais defaillant l'object de sa vertu, 
Son pouvoir s'est de luymesme abbatu, 
Comme celuy, que le cruel orage 
A longuement gardé de faire abbord, 
Si trop grand vent le chasse sur le port, 
Dessus le port se void faire naufrage. 
  

Quand ce brave sejour, honneur du nom Latin 
Qui borna sa grandeur d'Afrique, et de la Bize, 
De ce peuple qui tient les bords de la Tamize, 
Et de celuy qui void esclore le matin, 
Anima contre soy d'un courage mutin 
Ses propres nourrissons, sa despouille conquise, 
Qu'il avoit par tant d'ans sur tout le monde acquise, 
Devint soudainement du monde le butin 
Ainsi quand du grand Tout la fuite retournee 
Où trentesix mil' ans ont sa course bornee, 
Rompra des elemens le naturel accord, 
Les semences qui sont meres de toutes choses, 
Retourneront encor' à leur premier discord, 
Au ventre du Caos eternellement closes. 
  

O que celuy estoit cautement sage, 
Qui conseilloit pour ne laisser moisir 
Ses citoiens en paresseux loisir, 
De pardonner aux rampars de Cartage! 
Il prevoyoit que le Romain courage 
Impatient du languissant plaisir, 
Par le repos se laisseroit saisir 
A la fureur de la civile rage. 
Aussi void-on qu'en un peuple ocieux, 
Comme l'humeur en un corps vicieux, 
L'ambition facilement s'engendre. 
Ce qui advint, quand l'envieux orgueil 
De ne vouloir ny plus grand, ny pareil, 
Rompit l'accord du beaupere et du gendre. 
  

Si l'aveugle fureur, qui cause les batailles, 
Des pareilz animaux n'a les coeurs allumez, 
Soient ceulx qui vont courant, ou soient les emplumez, 
Ceulx-là qui vont rampant, ou les armez d'escailles 
Quelle ardente Erinnys de ses rouges tenailles 
Vous pinsetoit les coeurs de rage envenimez, 
Quand si cruellement l'un sur l'autre animez 
Vous destrempiez le fer en voz propres entrailles 
Estoit-ce point (Romains) vostre cruel destin, 
Ou quelque vieil peché qui d'un discord mutin 
Exerçoit contre vous sa vengeance eternelle 
Ne permettant des Dieux le juste jugement, 
Voz murs ensanglantez par la main fraternelle 
Se pouvoir asseurer d'un ferme fondément. 
  

Que n'ay-je encore la harpe Thracienne, 
Pour réveiller de l'enfer paresseux 
Ces vieux Cesars, et les Umbres de ceux 
Qui ont basty ceste ville ancienne 
Ou que je n'ay celle Amphionienne, 
Pour animer d'un accord plus heureux 
De ces vieux murs les ossemens pierreux, 
Et restaurer la gloire Ausonienne 
Peusse-je aumoins d'un pinceau plus agile 
Sur le patron de quelque grand Virgile 
De ces palais les protraits façonner 
J'entreprendrois, veu l'ardeur qui m'allume, 
De rebastir au compas de la plume 
Ce que les mains ne peuvent maçonner. 
  

Qui voudroit figurer la Romaine grandeur 
En ses dimensions, il ne luy faudroit querre 
A la ligne, et au plomb, au compas, à l'equerre 
Sa longueur et largeur, hautesse et profondeur 
Il luy faudroit cerner d'une egale rondeur 
Tout ce que l'Ocean de ses longs bras enserre, 
Soit où l'Astre annuel eschauffe plus la terre, 
Soit où soufle Aquilon sa plus grande froideur. 
Rome fut tout le monde, et tout le monde est Rome. 
Et si par mesmes noms mesmes choses on nomme, 
Comme du nom de Rome on se pourroit passer, 
La nommant par le nom de la terre et de l'onde 
Ainsi le monde on peult sur Rome compasser, 
Puis que le plan de Rome est la carte du monde. 
  

Toy qui de Rome emerveillé contemples 
L'antique orgueil, qui menassoit les cieux, 
Ces vieux palais, ces monts audacieux, 
Ces murs, ces arcs, ces thermes, et ces temples, 
Juge, en voyant ces ruines si amples, 
Ce qu'a rongé le temps injurieux, 
Puis qu'aux ouvriers les plus industrieux 
Ces vieux fragmens encor servent d'exemples. 
Regarde apres, comme de jour en jour 
Rome fouillant son antique sejour, 
Se rebastit de tant d'oeuvres divines 
Tu jugeras, que le demon Romain 
S'efforce encore d'une fatale main 
Ressusciter ces pouldreuses ruines. 
  

Qui a veu quelquefois un grand chesne asseiché, 
Qui pour son ornement quelque trophee porte, 
Lever encor' au ciel sa vieille teste morte, 
Dont le pied fermement n'est en terre fiché, 
Mais qui dessus le champ plus qu'à demy panché 
Monstre ses bras tous nuds, et sa racine torte, 
Et sans fueille umbrageux, de son poix se supporte 
Sur son tronc nouailleux en cent lieux esbranché 
Eh bien qu'au premier vent il doive sa ruine, 
Et maint jeune à l'entour ait ferme la racine, 
Du devot populaire estre seul reveré. 
Qui tel chesne a peu voir, qu'il imagine encores 
Comme entre les citez, qui plus florissent ores, 
Ce vieil honneur pouldreux est le plus honnoré. 
  

Tout ce qu'Egypte en poincte façonna, 
Tout ce que Grece à la Corinthienne, 
A l'Ionique, Attique, ou Dorienne 
Pour l'ornement des temples maçonna 
Tout ce que l'art de Lysippe donna, 
La main d'Apelle, ou la main Phidienne, 
Souloit orner ceste Ville ancienne, 
Dont la grandeur le ciel mesme estonna. 
Tout ce qu'Athene' eut onques de sagesse, 
Tout ce qu'Asie eut onques de richesse, 
Tout ce qu'Afrique eut onques de nouveau, 
S'est veu icy. O merveille profonde! 
Rome vivant fut l'ornement du monde, 
Et morte elle est du monde le tumbeau. 
  

Comme le champ semé en verdure foisonne, 
De verdure se haulse en tuyau verdissant, 
Du tuyau se herisse en epic florissant, 
D'epic jaunit en grain que le chauld assaisonne 
Et comme en la saison le rustique moissonne 
Les undoyans cheveux du sillon blondissant, 
Les met d'ordre en javelle, et du blé jaunissant 
Sur le champ despouillé mille gerbes façonne 
Ainsi de peu à peu creut l'Empire Romain, 
Tant qu'l fut despouillé par la Barbare main, 
Qui ne laissa de luy que ces marques antiques, 
Que chacun va pillant comme on void le gleneur 
Cheminant pas à pas recueillir les reliques 
De ce qui va tumbant apres le moissonneur. 
  

De ce qu'on ne void plus qu'une vague campagne 
Où tout l'orgueil du monde on a veu quelquefois, 
Tu n'en n'es pas coupable, ô quiconques tu sois 
Que le Tygre, et le Nil, Gange, et Euphrate baigne 
Coupables n'en sont pas l'Afrique ny l'Espaigne, 
Ny ce peuple qui tient les rivages Anglois, 
Ny ce brave soldat qui boit le Rhin Gaulois, 
Ny cet autre guerrier, nourrisson d'Alemaigne. 
Tu en es seule cause, ô civile fureur, 
Qui semant par les champs l'Emathienne horreur, 
Armas le propre gendre encontre son beaupere 
Afin qu'estant venue à son degré plus hault, 
La Romaine grandeur trop longuement prospere, 
Se vist ruer à bas d'un plus horrible sault. 
  

Esperez vous que la posterité 
Doive (mes vers) pour tout jamais vous lire 
Esperez vous que l'oeuvre d'une lyre 
Puisse acquerir telle immortalité 
Si sous le ciel fust quelque eternité, 
Les monuments que je vous ay fait dire, 
Non en papier, mais en marbre et porphyre, 
Eussent gardé leur vive antiquité. 
Ne laisse pas toutefois de sonner 
Luth, qu'Apollon m'a bien daigné donner 
Car si le temps ta gloire ne desrobbe, 
Vanter te peuls, quelque bas que tu sois, 
D'avoir chanté le premier des François, 
L'antique honneur du peuple à longue robbe. 