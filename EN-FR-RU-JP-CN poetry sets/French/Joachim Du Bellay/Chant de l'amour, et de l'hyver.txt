Ores, que mon Roy s'efforce, 
Malgré l'hyver, et la force 
D'Orion le pluvieux, 
De suivre l'heur de sa gloire, 
Et l'honneur de la victoire 
Que luy promettent les Dieux, 
Amour suivant l'entreprise 
De sa despouille conquise 
M'a guidé jusques icy 
Où sa déité compaigne 
Suit par la veuve campaigne 
Et mes pas, et mon soucy. 
Les longs souspirs de ma plaincte, 
Dessus la plaine depeincte 
S'en volent de toutes parts, 
Et des vents l'haleine forte 
Evanouis les emporte 
Parmy ce grand vague espars. 
Ponthus, que l'amour affole 
D'une erreur sainctement fole, 
Ponthus, l'honneur Masconnoys, 
Et toy, le plus grand qu'on voye, 
Dont le sainct myrte verdoye 
Dessus le bord Vandomoys 
Si encores vous allume 
La fureur, qui vostre plume 
Ballança d'un vol si hault, 
Empennez les flancz de celle 
Qui tire une plus basse aele, 
De peur de prendre le sault. 
Si autrefois j'ay faict dire 
Au gay fredon de ma lyre 
Le primtemps d'une beauté, 
Il fault, il fault à ceste heure 
Qu'éternellement je pleure 
L'hyver d'une cruauté. 
Puis qu'esloingnant la lumiere 
De la beauté coustumiere 
D'estre un soleil à mes yeux, 
Je sens ma triste pensée 
Ardentement englacée 
D'un aquilon furieux. 
L'Astre, dont la saincte flamme 
Au plus joyeux de mon ame 
Pluvoit un primtemps de fleurs, 
Plus ne gresle en mon courage 
Qu'un perpetuel orage 
Et de souspirs et de pleurs. 
Les pleurs et souspirs ensemble 
Que sur la plaine j'assemble, 
Croissent la pluie et les vents 
Et les pensers qui me gelent, 
En mon estomac ne celent 
Que sanglots s'entresuivans 
Plus dru que ne chet la gresle, 
Qui en petillant se mesle 
Aux ondoyans tourbillons, 
Quand la fureur de la bize 
Casse, arrache, froisse, brise 
L'honneur des jaunes sillons. 
Plus furieuse ne vante 
L'impitoyable tormente 
Que deux vents contraires font, 
Que diversement m'agitent 
Mille souciz qui habitent 
De mon cueur au plus profond. 
Mais quelque soing adversaire 
Qui s'oppose à son contraire, 
Amour est tousjours vainqueur 
Tousjours celle, qui me lyme 
Tient de mes pensers la cyme, 
Comme royne de mon cueur. 
Ainsi les eaux des montaignes, 
Soudaine horreur des campaignes, 
Vont un grand fleuve animer 
Luy, qui d'une vive source 
Pique une plus brave course, 
Les emporte dans la mer. 
Bien que l'oeil, qui tout regarde, 
Oeil, de qui la lampe darde 
Les rayons de nostre jour, 
N'ait rien veu encor au monde, 
Qui perdurable se fonde 
D'un immuable séjour 
Si void-il tousjours ma peine 
Opinïastre et certaine, 
Soit que du blanc ravisseur 
Il dore la riche corne, 
Soit qu'il entre au Capricorne 
Par le cercle traverseur 
Dédaignant la face veuve 
De la terre autrefois neuve, 
Le chef vieillart des forests, 
Des prez la toison mouillee, 
Et la plaine despouillee 
Du blond honneur de Cérès. 
Comme autrefois la nature 
Au plus gay de sa peinture 
Me figuroit les beautez, 
Dont le printemps de madame 
Faisoit esclore en mon ame 
Mille belles nouveautez. 
Ainsi le ciel me r'apporte 
Avecques la saison morte 
Une mortelle froideur, 
Pour estre eslongné de celle 
Dont la divine estincelle 
Tient ma vie en sa verdeur. 
Je ne voy roc, ny montaigne, 
Pré, rivière, ny campaigne, 
Bois, ny solitaires lieux, 
Antre, ruisseau, ny fonteine, 
Qui la face de ma peine 
Ne représente à mes yeux. 
Je me plaings de ta nature, 
Amour, veu que ta poincture 
N'époinçonne les oyseaux 
Fors en la saison nouvelle, 
Lors que ta flesche cruelle 
Sonde le plus creux des eaux. 
Mais ta cruauté felonne 
Tousjours, tousjours m'aiguillonne 
D'un perpétuel retour, 
Soit au temps de la froidure, 
Soit que la jeune verdure 
Déride le front du jour. 
Heureux trois fois, voire quatre, 
Le soldat qui va rabattre 
D'Espagne le brave effort, 
Et qui loing de sa province, 
Devant les yeux de son prince. 
S'acquiert une belle mort. 
Heureuse, ô heureuse encore 
La vive mort, qui decore 
Les indomtez Chevaliers, 
Qui sur un mont de gendarmes 
Tumbent soubs le faix des armes 
Au plus espais des milliers. 
Voz mors tousjours honnorées 
Seront des vostres pleurees, 
Mon Roy vous regrettera 
Desjà la France en souspire, 
Et la Vandomoise lyre 
Vostre vertu chantera. 
Mais moy chetif, qui demeure, 
Helas! il fault que je meure 
Non devant les yeux des Roys, 
Sur la guerriere campagne 
Rouge du sang de l'Espagne, 
Mais soubs l'honneur de ces bois. 
Bois tristes et solitaires, 
De ma peine secretaires, 
Où l'Amour, qui me conduit, 
Au plus chauld de ses allarmes 
Baigne souvent de mes larmes 
L'humide sein de la nuict. 
Là je resonge sans cesse 
L'heureux soir, que ma Déesse 
Lisoit la carte des cieux, 
Au doigt me montrant la face 
De mille flambeaux, qu'efface 
Le double feu de ses yeux. 
Là le tyran de ma vie 
Sur ma liberté ravie 
Exerce cent mille tors, 
Là là ma doulce guerriere 
Sourde à ma vaine priere 
Me livre cent mille morts. 
Je voy la fuyante suyte 
D'une eau sillonnant sa fuyte 
Au pié d'un rocher moussu, 
Fendant le doz d'une pree 
Estroittement emmuree 
D'un double tertre bossu. 
Sur l'un quelquefois ondoient 
Mille sillons qui blondoient, 
Sur l'autre sont les murs vieux, 
Hideux de ronces, et d'hierre 
Séjour, qui le tige enserre 
De mes maternelz ayeux. 
Là mes cendres je dédie, 
Mais à ces fleurs je supplie, 
Et à ces herbes aussi, 
Au myrte, au laurier encore, 
Et à l'arbre, qui m'honore, 
Ne croistre jamais icy. 
Jamais n'y croissent les roses, 
Ny les fleurettes descloses, 
Jamais le rousoiant miel 
N'y coule dessus ma tumbe 
Ou si quelque chose y tumbe, 
Que ce soit l'ire du ciel. 
Que les oiseletz s'y taisent, 
Que les ruisseaux s'y appaisent, 
Que l'an veuf de fleurs et fruicts 
Autre saison n'y r'ameine, 
Sinon l'horreur de ma peine, 
Et l'hyver de mes ennuis. 
Au croc d'une vieille souche, 
Qui d'un doz courbé se couche 
Dessus le front de ces eaux, 
Soit ceste harpe attachee, 
Indigne d'estre accrochee 
A ces jeunes arbrisseaux. 
Vous donq' troppe Délienne, 
Et vous l'Acidalienne, 
Cherchez ailleurs vos esbas. 
Faunes, Satyres, Dryades, 
Pour trepigner voz aubades 
N'apportez icy voz pas. 
Mais si quelqu'un d'adventure 
Sur la triste sepulture 
D'un pas errant est guidé, 
Ces vers il y puisse lire 
Engravez soubs une lyre, 
Sur l'escorse au front ridé 
C'estoit la lyre Angevine 
D'un que sa toute-divine 
A conduit au dernier poinct, 
Par une ennuieuse absence, 
Pource qu'il n'eut la puissance 
De vivre, et ne la voir point. 