Les Thraces chantent leur Orphée, 
La Grece encores se debat 
De cil qui du Troyen combat 
Dressa le superbe trophée. 
Thebes encor' est glorieuse 
Du luc sur tous les mieulx appris, 
Qui donne en Olympe le pris 
De la palme victorieuse. 
Paris, mais bien la France toute, 
De Seine oit tous les jours le son, 
Qui fait de toy mainte chanson 
Que nostre siecle heureux ecoute. 
Heroët aux vers heroïques, 
(Suject vrayment digne du ciel) 
Qui en doulceur passent le miel, 
En gravité les fronts Stoïques 
Ta Muse, des Graces amye, 
La mienne à te louer semond, 
Qui sur le hault du double mont 
As erigé l'Academie. 
Si l'on doibt croire à Pythagore, 
Qui les corps fait reanimer, 
On peut, Heroet, estimer 
En toy celuy revivre encore, 
A qui jadis dedans la bouche 
Les abeilles aloint formant 
Le miel, lors qu'il estoit dormant 
Encor' enfant dedans sa couche. 
Tu as rompu l'arc, et la trousse 
Du jeune archer malicieux 
Qui blessoit la terre et les cieulx, 
Luy baillant nature plus doulce. 
Venus, qui n'a plus de puissance, 
En vain par tout cerche son filz, 
Que n'agueres voler tu feis 
D'icy au lieu de sa naissance. 
Sus, Muses, que l'on environne 
Le front sçavant de cetui-ci, 
Qui a bien merité aussi 
De voz mains recevoir couronne. 
Voz mains donques la luy composent 
Non du victorieux laurier, 
Mais du pacifique olivier, 
Dessoubs qui les loix se reposent. 