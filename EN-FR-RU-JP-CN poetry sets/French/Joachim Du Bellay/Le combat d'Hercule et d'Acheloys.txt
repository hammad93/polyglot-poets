Ce n'est icy que je chante 
Les Titanes oultrageux, 
Ny ceulx que la Grèce vante, 
Ny le Troien courageux 
Je ne redy l'entreprise 
De Turne et du filz d'Anchise, 
Et si ne rechante pas 
Tydé, Capanee, Adraste, 
Ny les deux fils d'Iocaste, 
Ny les thessales combats. 
Icy je tais la proësse 
Du double honneur de Clairmont, 
Dont la brave hardiesse 
Domta Mambrin, et Almont. 
Je laisse encore derriere 
Et l'une et l'autre Guerriere 
Je laisse le bon Roger, 
Le Sericain, le Tartare, 
Et la vaillance barbare 
Du superbe roy d'Arger. 
Mais bien je chante d'Alcide 
Le labeur à ceste fois, 
Qui domta la force humide 
Des trois formes d'Acheloys 
D'Acheloys, ce brave fleuve, 
Qui feit à son dam épreuve 
De sa force et de son cueur, 
Soubs un corps non veritable, 
Contre le bras indomtable 
De tant de monstres vainqueur. 
La princesse Etolienne 
Avoit domté soubs ses yeux 
La grandeur Herculienne, 
Et ce fleuve audacieux. 
L'alliance de la belle 
Mille autres encor appelle, 
Mais tous cèdent à ces deux. 
Acheloys premier s'addresse 
Au père de la princesse, 
Hault assis au milieu d'eux 
Reçoy moy (dit-il) pour gendre, 
Prince Calidonien. 
- Mais plus tost veuille moy prendre 
(Dict le grand Aonien) 
Ta fille aura pour beaupère 
Celuy qui le ciel tempere. 
Mille monstres surmontez 
Pour douaïre je luy donne 
Pour ton service j'ordonne 
Ces bras non jamais domtez. 
Achéloys dit au contraire 
J'apporte ma déité, 
Plus riche et digne douaïre 
Que n'est pas l'humanité. 
Je suis d'un grand fleuve prince, 
Je traverse ta province 
En mille tours fluctueux 
Du gras limon qui arrive 
Dessus ma fertile rive, 
Je rends tes champs fructueux. 
Contre moy n'est irritee 
La grand princesse des Dieux 
Je ne cognois Eurystée, 
Ny son courage odieux 
Je ne me suis; feinct un pere 
Par le crime de ma mere, 
Ny tous ces monstres conquis. 
Roy, donques ne veuille querre 
Un gendre en estrange terre, 
L'ayant chés toy tout acquis. 
L'amy de Déïanire 
A ces mots injurieux 
Soudain embraze son ire, 
Et d'un regard furieux 
Toy (dit-il) trop plus adextre 
Du parler que de la dextre, 
Brave tant que tu voudras, 
Ton braver ne me fait honte, 
Pourveu que je te surmonte 
Par la force de mes bras. 
Disant ces mots, il desserre 
Ces bras nerveux et charnus, 
Jette sa masse par terre, 
Et montre ses membres nuds 
Achéloys sa robbe verte 
De jongs et roseaux couverte 
S'arrache de sus le doz. 
Chacun d'eulx baisse la teste, 
Et à la luyte s'appreste, 
De nerfz, de membres, et d'os. 
Leurs paulmes ilz ensablonnent, 
Et leurs doz contrecourbez 
Des prises qu'ilz s'entredonnent, 
Sont tous meurtriz et plombez. 
Qui tient, qui lasche sa prise, 
Qui par force, ou par surprise 
Gaingne le dessoubs des bras, 
Qui ses gembes entrelasse, 
Qui sans bouger de sa place 
Se tient ferme sur son pas. 
Long temps Hercule s'efforce, 
Long temps contre ses efforts 
Acheloys a moins de force 
Que de pesanteur de corps 
L'un en vain travaille et sue, 
L'autre tardif se remue 
Non moins ferme qu'une tour, 
Ou qu'un rocher qui se fonde 
Immobile contre l'onde, 
Qui le bat tout à l'entour. 
Icy quasi hors d'haleine 
Ilz prenent un peu le vent, 
Et puis retentent la peine, 
Plus ahurtez que devant. 
De piedz, de corps, bras et teste 
L'un contre l'autre s'arreste 
Deux taureaux de mesme cueur 
Fiers au combat se hazardent. 
Les autres craintifz regardent, 
Non asseurez du vainqueur. 
Trois fois Hercule repousse 
La poictrine d'Acheloys, 
La roideur de sa secousse 
Fut vaine jusqu'à trois fois 
A la quatrieme il s'élance, 
Et de sa plus grand vaillance 
Met son luyteur au dessoubz, 
L'estreint, le hurte, le serre, 
Et luy fait mordre la terre, 
Accablé soubs ses genouz. 
Le Fleuve se sentant moindre 
Et d'addresse et de pouvoir, 
A sa force voulut joindre 
Le secours de son sçavoir. 
Des mains d'Hercule il s'écoule, 
Et faict serpent, qui se roule, 
En longs cercles va glissant, 
Siffle comme une sagette, 
Dardant menu sa languette 
En deux pointes finissant. 
C'est de mon berceau l'ouvrage, 
Dit Hercule, et qui te fait 
Si prodigue de courage 
Soubs un serpent contrefait 
Quand bien tu te pourrois dire 
De tous les serpens le pire, 
Pourtant cest Hydre n'es-tu, 
Cest Hydre, qui tant fertile 
Gaingnoit d'un dommage utile 
Deux chefz pour un abbatu. 
Toy donc soubs forme empruntée 
Pense-tu bien surmonter 
Ceste puissance indomtee, 
Qui sceut tel monstre domter 
Ainsi se rioit Alcide 
Jà tenant ce Dieu liquide, 
Qui en vain se herissant, 
Se demeine, et se travaille, 
Pour sortir de la tenaille 
Qui va sa gorge pressant. 
Voicy la dernière épreuve, 
Jà d'un miracle nouveau 
S'estoit déguizé le Fleuve 
Soubs la forme d'un taureau, 
Qui rouant son oeil terrible 
D'un long muglement horrible 
Remasche un peu sa fureur, 
Puis d'une course elancee 
S'en vient la teste baissée, 
Portant la fouldre, et l'horreur. 
Mais celuy, dont le courage 
Ne sentit onques la peur, 
Attent bravement l'orage 
De ce troisième labeur 
La gembe droitte il avance, 
Et d'une egale ballance 
Roidissant les bras ouvers, 
Des deux cornes se fait maistre, 
Et d'une secousse addextre 
Vous met le fleuve à l'envers. 
Mais l'ire, et la force à l'heure 
Hercule tant anima, 
Que de la corne meilleure 
Le front il luy désarma. 
Du pié luy donne en la panse, 
Et la corne arriere lance, 
Que les Naiades alors 
Ont cherement recuillie, 
Et l'ont richement remplie 
De leurs plus riches trésors. 
L'un pour le pris de sa peine 
De son peuplier couronné 
Sa doulce guerrière emmeine, 
L'autre demeure ecorné 
Et se couronnant de saule, 
Jusqu'au dessus de l'espaule 
Se tappit dedans ses eaux, 
Où vergongneux il essaye 
Cacher sa nouvelle playe 
De ses cannes, et roseaux. 