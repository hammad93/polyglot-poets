Il me plaist icy de peindre, 
Mieulx que ne la sçauroit feindre 
Un Apelle ingenieux, 
Ma peine contr'imitee 
Sur la belle Pasithee, 
Seule idole de mes yeux. 
C'est mon feu, c'est ma cordelle, 
Mon froid, ma flesche mortelle; 
C'est mon aigle devorant, 
Qui m'ard, lie, englace, et blesse, 
Et qui devore sans cesse 
Mon cueur sans cesse mourant. 
De l'oeil sort ma flamme vive, 
L'or des cheveux me captive, 
Par la rigueur suis gelé, 
La main en cinq traicts s'allonge, 
Et le cruel qui me ronge, 
C'est ce petit Dieu aelé. 
Vénus feit l'oeil que j'adore, 
Son chef fut pris de l'Aurore, 
Diane son cueur donna, 
Pallas sa main tant prisée, 
Et sur une ongle aguisée 
Mon torment se façonna. 
Son oeil les astres surmonte, 
A l'or ses tresses font honte, 
Le fer cede à sa rigueur, 
Sa main l'alebastre passe, 
Et sur le beau de sa face, 
Se niche l'oiseau vaincueur, 
Qui la seule mort doit craindre, 
Onde pour ma flamme esteindre, 
Main pour mes noeuds délacer, 
Soleil pour ma glace fondre, 
Pavois pour aux coups respondre, 
Et voix pour l'oiseau chasser. 
Pour me vanger je souhette 
L'un se changer en planette. 
L'autre en metal qui mieux luit, 
Le tiers au cueur d'un vieil arbre, 
Le quart en ivoyre, ou marbre, 
Et l'autre en oiseau de nuict. 
Ou que mes nerfz, et mes veines 
Se transforment en fonteines, 
Mon col en fer pour trencher, 
En feu le froid qui m'englace, 
Mon estomac en cuirasse, 
Et mon cueur en un rocher. 