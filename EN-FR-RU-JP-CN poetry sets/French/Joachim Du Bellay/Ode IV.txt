Nul, tant qu'il ne meure, 
Heureux ne demeure 
Le Sort inconstant 
Or' se hausse, et ores 
S'abaisse, et encores 
Au ciel va montant. 
La Nuyt froyde et sombre 
Couvrant d'obscure umbre 
La terre, et les cieux, 
Aussi doulx que miel 
Fait couler du ciel 
Le someil aux yeux. 
Puis le Jour luysant 
Au labeur duysant 
Sa lueur expose, 
Et d'un teint divers 
Ce grand univers 
Tapisse et compose. 
Quand l'Hyver tremblant 
Les eaux assemblant 
De glace polie, 
Des austres puissans 
De dueil gemissans 
La rage delie, 
La Terre couverte 
De sa robe verte 
Devient triste, et nue, 
Le vent furieux 
Vulturne en tous lieux 
Les forestz denue. 
Puis la saison gaye. 
A la terre essaye 
Rendre sa verdure, 
Qui ne doit durer, 
Las! mais endurer 
Une autre froidure. 
Ainsi font retour 
D'un successif tour 
Le Jour, et la Nuyt 
Par mesme raison 
Chacune saison 
L'une l'autre suyt. 
Le pueril' aage 
Lubric, et volaige 
Au printens ressemble 
L'été vient après, 
Puis l'autonne est près, 
Puis l'hyver qui tremble. 
O que peu durable 
(Chose miserable) 
Est l'humaine vie, 
Qui sans voyr le jour 
De ce cler sejour 
Est souvent ravie. 
Soubz le grand espace 
Du ciel, le Tens passe 
Par course subite 
Thëatres, Colosses 
En ruines grosses 
Le tens precipite. 
Que sont devenuz 
Les murs tant congnuz 
De Troye superbe 
Ilion est comme 
Maint palais de Romme 
Caché, dessoubz l'herbe. 
Torrentz, et ryvieres 
Bruyantes et fieres 
Courent en maintz lieux, 
Où rochers, et bois 
Sembloient autresfois 
Menasser les cieux. 
Les fieres montaignes 
Aux humbles campaignes 
On voit egalées, 
Maintz lieux foudroyez, 
Les autres noyez 
Des undes salées. 
Regnes, et empires 
En meilleurs et pires 
On a veu changer, 
Maint peuple puissant 
Ses loix delaissant 
Suyvre l'etranger. 
Superbe couraige, 
Qui ne crains oraige, 
Foudre, ny tempeste, 
A ton fier marcher 
Tu sembles toucher 
Les cieux de la teste. 
Mais ta voyle enflée 
De faveur souflée 
Metz hardiment bas 
Le ciel variable 
Tousjours amyable 
Ne te sera pas. 
Quoy doncq' ne sçais-tu 
Qu'un buysson batu 
Moins est du tonnerre, 
Qu'un haut chesne, ou tremble, 
Ou qu'un mont qui semble 
Depriser la terre 
Amy, qui pour vivre 
Des ennuiz delivre, 
Que la court procure, 
T'es venu ranger 
Comme un etranger, 
En la tourbe obscure 
Ne regrete point 
L'ambicieux poinct 
De cete faveur. 
Le ciel favorable 
D'un plus honorable 
T'a fait receveur. 
De Ronsard le nom 
Ne soit en renom 
Par le populaire 
Amy, tu es tel, 
Que rien, qu'immortel, 
Ne te pouroit plaire. 
Laisse aux courtizants 
Les souciz cuyzans 
Ne soys curieux 
Des biens aquerir, 
Ou de t'enquerir 
Du secret des Dieux.