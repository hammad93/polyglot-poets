Bergers couchez à l'envers, 
A l'ombre des saules verds 
Bergers, qui au près des ondes 
Du Clain lentement fuyant 
Arrestez le cours oyant 
De ses Nymfes vagabondes, 
Desmanchez voz chalumeaux, 
Et dictes à ces ormeaux, 
A ces antres et fontaines 
N'escoutez plus noz chansons, 
Ni ces ruisseaux, ny leurs sons, 
Enfans des roches haultaines 
Mais oyez le son divin 
Du chalumeau Poictevin, 
Renouvelant la memoire 
Du pasteur Sicilien, 
Et du grand Italien 
La vive et durable gloire. 
N'a gueres nostre Berger, 
Traversant d'ung pié leger 
Le doz chenu des montaignes, 
R'amena les doctes Soeurs, 
Abreuvant de leurs doulceurs 
Les Poictevines campaignes. 
C'est luy premier des bergers, 
Qui dedaignant les dangers 
De l'envieuse ignorance, 
A ses vers osta le frain, 
Les faisant d'ung libre train 
Galloper parmy la France. 
Ses vers de fureur guydez, 
Comme fleuves desbridez, 
D'une audacieuse fuyte 
Noz campaignes vont foulant, 
Mais les ruisseaux vont coulant 
Tousjours d'une mesme suyte. 
O qu'ilz ont tardé souvent 
Et les ondes et le vent, 
Quand les Nymphes Poictevines 
Et les Dieux aux piedz de bouc 
Trepignoient dessoubz le joug 
De ses cadanses divines! 
Mais bien les troupeaux barbuz, 
Oyant des sommes herbuz 
Ses aubades nompareilles, 
Ont faict mile et mile saux, 
Et les plus lourds animaux 
En ont chauvy des oreilles. 
Ainsi le grand Thracien, 
De son luc musicien 
Tiroit les pierres oyantes, 
Les fleuves esmerveillez, 
Et des chesnes oreillez 
Les testes en bas ployantes. 
Heureux Berger desormais, 
Tu seras pour tout jamais 
L'honneur des champs et des prées, 
L'honneur des petiz ruisseaux, 
Des bois, et des arbrisseaux, 
Et des fontaines sacrées 
Pour sonner si bien tes vers 
Sur les chalumeaux divers, 
Dont la doulceur esprouvée 
Aux oreilles de bon goust 
Coule plus doulx que le moust 
De la premiere cuvée. 
L'amour se nourrist de pleurs, 
Et les abeilles de fleurs 
Les prez ayment la rozée, 
Phoebus ayme les neuf Soeurs, 
Et nous aymon' les doulceurs 
Dont ta Muse est arrousée. 
Ores ores il te fault 
Avec ung style plus hault 
Poulser la royale plaincte 
Jusqu'aux oreilles des Roys, 
Sacrant du pré Navarroys 
La fleur nouvellement saincte. 
Ainsi l'Arcadique Dieu 
Te favorize en tout lieu, 
Et tes brebis camuzettes 
Ainsi à toy seulement 
Demeure eternellement 
L'honneur des vieilles muzettes. 