L'adieu aux muses 
Pris du latin de Buccanan 
Adieu, ma Lyre, adieu les sons 
De tes inutiles chansons. 
Adieu la source, qui recrée 
De Phebus la tourbe sacrée. 
J'ay trop perdu mes jeunes ans 
En voz excercices plaisans 
J'ay trop à voz jeuz asservie 
La meilleure part de ma vie. 
Cherchez, mes vers, et vous aussi, 
O Muses, jadis mon souci! 
Qui à voz doulceurs nompareilles 
Se laisse flatter les oreilles. 
Cherchez qui sou' l'oeil de la nuyt, 
Enchanté par vostre doulx bruit, 
Avec' les Nymphes honnorées 
Danse au bal des Graces dorées. 
Vous trompez, ô mignardes Soeurs! 
La jeunesse par voz douceurs 
Qui fuit le Palais, pour elire 
Les vaines chansons de la Lyre. 
Vous corrompez les ans de ceux 
Qui sou' l'ombrage paresseux 
Laissent languir efeminée 
La force aux armes destinée. 
L'hyver, qui naist sur leur printens, 
Voulte leur corps devant le tens 
Devant le tems l'avare Parque 
Les pousse en la fatale barque. 
Leur teinct est tousjours palissant. 
Leur corps est tousjours languissant. 
De la mort l'efroyable image 
Est tousjours peinte en leur visage. 
Leur plaisir traine avecques luy 
Tousjours quelque nouvel ennuy 
Et au repos, où ilz se baignent, 
Mile travaux les accompaignent. 
Le miserable pïonnier 
Ne dort d'un sommeil prisonnier 
Le nocher au milieu de l'onde 
Sent le commun repos du monde 
Le dormir coule dans les yeux 
Du laboureur laborieux 
La mer ne sent tousjours l'orage 
Les vens appaizent leur courage. 
Mais toy sans repos travaillant, 
Apres Caliope baillant, 
Quel bien, quel plaisir as tu d'elle, 
Fors le parfun d'une chandelle 
Tu me sembles garder encor' 
Les chesnes se courbans sou' l'or, 
Et les pommes mal attachées, 
Par les mains d'Hercule arrachées. 
Jamais le jour ne s'est levé 
Si matin, qu'il ne t'ayt trouvé 
Resvant dessus tes Poëzies 
Toutes poudreuses et moizies. 
Souvent, pour ung vers allonger, 
Il te fault les ongles ronger 
Souvent d'une main courroussée 
L'innocente table est poussée. 
Ou soit de jour, ou soit de nuyt, 
Cete rongne tousjours te cuyt 
Jamais cete humeur ne se change 
Tousjours le style te demange. 
Tu te distiles le cerveau 
Pour faire ung poëme nouveau 
Et puis ta Muse est deprizée 
Par l'ignorance authorizée. 
Pendant, la mort qui ne dort pas, 
Haste le jour de ton trespas 
Adonques en vain tu t'amuses 
A ton Phebus, et à tes Muses. 
Le Serpent, qui sa queue mord, 
Nous tire tous après la mort. 
O fol, qui haste les années, 
Qui ne sont que trop empennées! 
Ajouste à ces malheurs ici 
De pauvreté le dur souci 
Pesant fardeau, que tousjours porte 
Des Muses la vaine cohorte 
Ou soit que tu ailles sonnant 
Les batailles d'un vers tonnant 
Ou soit que ton archet accorde 
Un plus doulx son dessus ta chorde 
Soit qu'au thëatre ambicieux 
Tu montres au peuple ocieux 
Les malheurs de la tragedie, 
Ou les jeuz de la comedie. 
Sept villes de Greces ont debat 
Pour l'autheur du Troyen combat 
Mais le chetif, vivant, n'eut onques 
Ny maison ny païs quelquonques. 
Tytire pauvre et malheureux 
Regrete ses champs planteureux 
Le pauvre Stace à peine evite 
De la faim l'importune suyte. 
Ovide au Getique sejour, 
Faché de la clarté du jour, 
De son bannissement accuse 
Ses yeux, ses livres et sa Muse. 
Mesmes le Dieu musicien 
Sur le rivage Amphrisien 
D'Admete les boeufz mena paistre 
Et conta le troppeau champestre. 
Mais fault-il, pour les vers blâmer, 
Nombrer tous les floz de la mer 
Et toute l'arene roulante 
Sur le pavé d'une eau coulante 
Malheureux, qui par l'univers 
Jeta la semence des vers 
Semence digne qu'on evite 
Plus que celle de l'aconite. 
Malheureux, que Melpomené 
Veid d'un bon oeil, quand il fut né 
Luy inspirant dès sa naissance 
De son sçavoir la congnoissance. 
Si le bonheur est plus amy 
De celuy qui n'a qu'à demy 
Des doctes Soeurs l'experience, 
O vaine, et ingrate science! 
Heureux et trois, et quatre fois 
Le sort des armes et des lois 
Heureux les gros sourcils encore' 
Que le peuple ignorant adore. 
Toy, que les Muses ont eleu, 
De quoy te sert-il d'estre leu, 
Si pour tout le gaing de ta peine 
Tu n'a qu'une louange vaine 
Tes vers sans fruict, laborieux, 
Te font voler victorieux 
Par l'esperance, qui te lie 
L'esprit d'une doulce folie. 
Tes ans, qui coulent ce pandant, 
Te laissent tousjours attendant 
Et puis ta vieillesse lamente 
Sa pauvreté, qui la tormente 
Pleurant d'avoir ainsi perdu 
Le tems au livres despandu, 
Et d'avoir semé sur l'arene 
De ses ans la meilleure grene. 
Donne congé, toy qui es fin, 
Au cheval qui vieillist, afin 
Que pis encor' ne luy advienne, 
Et que poussif il ne devienne. 
Que songe'tu le lendemain 
Du corbeau n'est pas en ta main. 
Sus donq', la chose commencée 
Est plus qu'à demy avancée. 
Malheureux, qui est arresté 
De vieillesse, et de pauvreté. 
Vieillesse, où pauvreté abonde, 
C'est la plus grand' peste du monde. 
C'est le plaisir que vous sentez, 
O pauvres cerveaux evantez! 
C'est le profit qui vient de celles 
Que vous nommez les neuf Pucelles. 
Heureuses nymphes, qui vivez 
Par les forestz, où vous suyvez 
La saincte Vierge chasseresse, 
Fuyant des Muses la paresse, 
Soit donq' ma Lyre ung arc turquois 
Mon archet devienne ung carquois 
Et les vers, que plus je n'adore, 
Puissent traictz devenir encore'. 
S'il est ainsi, je vous suivray, 
O nymphes! tant que je vivray 
Laissant dessus leur double croppe 
Des muses l'ocieuse troppe. 