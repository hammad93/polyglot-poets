Voicy le Pere au double front, 
Le bon Janus, qui renouvelle 
Le cours de l'An, qui en un rond. 
Ameine la saison nouvelle. 
Renouvelons aussi 
Toute vieille pensée, 
Et tuons le soucy 
De Fortune insensée. 
Sus doncq', que tardons-nous encore 
Avant que vieillars devenir, 
Chassons le soing, qui nous devore 
Trop curieux de l'advenir. 
Ce qui viendra demain 
Ja pensif ne te tienne 
Les Dieux ont en leur main 
Ta fortune, et la mienne. 
Tu voy de nege tous couvers 
Les sommetz de la forest nue, 
Qui quasi envoye à l'envers 
Le faiz de sa teste chenue. 
La froide bize ferme 
Le gosier des oyzeaux, 
Et les poissons enferme 
Soubz le cristal des eaux. 
Veux-tu attendre les frimaz 
De l'hyver, qui dejà s'appreste, 
Pour faire de nege un amaz 
Sur ton menton, et sur ta teste 
Que tes membres transiz 
Privez de leur verdeur, 
Et les nerfz endurciz 
Tremblent tous de froideur 
Quand la saison amolira 
Tes braz autresfois durs et roydes, 
Adoncq' malgré toy perira 
Le feu de tes moüelles froydes, 
Que toute herbe, ou etuve, 
Tout genial repas, 
Mais tout l'Aethne et Vesuve 
Ne rechaufferoint pas. 
Mon filz, c'est assez combatu, 
(Disoit la mere au fort Gregeois,) 
Pourquoy ne te rejouys-tu 
Avecq' ces filles quelques fois 
Les vins, l'amour consolent 
Le triste coeur de l'homme 
Les ans legiers s'en volent, 
Et la mort nous assomme. 
Je te souhaite pour t'ebatre 
Durant ceste morte saison, 
Un plaisir, voyre trois, ou quatre, 
Que donne l'amye maison 
Bon vin en ton celier, 
Beau feu, nuyt sans soucy, 
Un amy familier, 
Et belle amye aussi, 
Qui de son luc, qui de sa voix 
Endorme souvent tes ennuiz, 
Qui de son babil quelquesfois 
Te face moins durer les nuitz, 
Au lict follastre autant 
Que ces chevres lascives, 
Lors qu'elles vont broutant 
Sur les herbeuses rives 