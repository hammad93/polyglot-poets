Si vostre esprit, qui de son origine 
Tesmoigne assez la nature divine 
Par les discours que faict divinement 
Vostre celeste et parfaict jugement, 
Ne cognoissoit combien sont noz pensees 
De passions diverses offensees, 
Et par sur tout de ceste affection 
Qui vient d'aymer une perfection, 
Je m'estendrois par plus longue escritture 
Sur le pouvoir, sur la cause et nature, 
Sur les effects, et la diverse fin 
De cest amour tant humain que divin. 
Mais cognoissant combien sont telles choses 
Divinement en vostre esprit encloses, 
Je laisseray cest argument choisir 
Aux plus sçavans, et aux plus de loisir 
Me contentant seulement de vous dire 
Ce que je puis de mon amour escrire 
Naïvement, sans art et fiction, 
Comme sans art est mon affection. 
Cognoissant donc combien est indomtable 
De cest amour la force inévitable, 
Mesmes trouvant un si digne subject 
Comme celuy qui m'a servy d'object, 
Vous jugerez mon amour estre telle, 
Veu que l'amour vient de la chose belle. 
Si ce n'estoit que je crains d'offenser 
En vous louant, le modeste penser 
Qui ne vous laisse ouir vostre mérite, 
Et vous faict plus que vous-mesmes petite, 
Je ne dirois vostre race et grandeur, 
Puis que le ciel vous a donné tant d'heur 
Plus que cela, mais bien la bonne grace 
Qu'on void reluire en vostre belle face, 
Vostre doulceur, vostre humble privauté, 
Et vostre esprit plus beau que la beauté 
Perfections d'un chacun estimees, 
Mais plus de moy que de tout autre aymees, 
Par un instinct naturel, qui me faict 
Cognoistre en vous de vous le plus parfaict. 
Et s'il vous semble en cela que je face 
Aucune erreur, je vous supply de grace 
Considerer que seul je ne suis pas 
Que telle erreur a pris en ses appas 
S'il fault qu'erreur une chose on appelle 
Qui de soy mesme est toute bonne et belle, 
Par qui tout est, sans qui rien ne seroit, 
Et sans laquelle icy ne se feroit 
Rien de vertu, ne digne de mémoire. 
Et que doit-on plus priser que la gloire 
Je ne pretens pour cela toutefois 
(Bien que d'amour les équitables loix 
Veuillent qu'amour par amour on compense) 
Vous obliger vers moy de recompense. 
Ce que de vous je desire et pretens, 
Pour l'amitié, pour la longueur du temps 
Que j'ay tasché de vous faire service, 
C'est seulement, Madame, que je puisse 
(Si autre bien je ne puis desservir) 
De vostre gré vous aymer et servir. 
Vous pouvez bien, Madame, et ma Deesse, 
Vous pouvez bien commander que je cesse 
De vous hanter, de vous parler et voir, 
Mais vous n'avez, et je n'ay le pouvoir 
De commander à mes desirs en sorte 
Que mon amour ne soit tousjours plus forte. 
Si vous pouvez voz graces vous oster, 
De vous aymer vous pouvez m'exempter 
Mais si du ciel le vouloir immuable 
Pour voz vertus vous a faict tant aymable, 
Quelle raison av'ous, quand à ce poinct, 
De commander qu'on ne vous ayme poinct 
Permettez donc, je vous supply, Madame, 
Permettez-moy que vostre je me clame, 
Que je vous ayme, et porte dans mon cueur 
Ou s'il vous plaist, pour m'user de rigueur, 
Me commander que tel je ne demeure, 
Commandez-moy ensemble que je meure. 