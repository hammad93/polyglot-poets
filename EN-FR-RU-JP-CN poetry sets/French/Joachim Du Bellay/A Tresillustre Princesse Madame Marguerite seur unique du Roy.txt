La saincte horreur, que sentent 
Tous ceulx qui se presentent 
Craintifs devant les dieux, 
Rendoit ma muse lente, 
Bien qu'elle fust bruslente 
De s'offrir à voz yeulx. 
J'admiroy bien la grace 
Qui montre en vostre face 
Des cieux le plus grand soing 
Mais si grande hautesse 
Mon humble petitesse 
Regardoit de bien loing. 
Ores, ores le temple 
Des Graces je contemple 
Desjà plus d'une fois, 
Et la coulonne seure 
Où humblement s'asseure 
Mon couraige, et ma voix. 
Là, mon ame incitée, 
Là, mon ame agitée 
D'une divine ardeur, 
Comme toute ecstatique, 
Pend ce veu poëtique 
Devant vostre grandeur. 
De Dieu la bonté haulte, 
Bien qu'il n'ait de rien faulte, 
Reçoit pourtant à gré 
Une volunté grande, 
Qui fait petite offrande 
A son autel sacré. 
Si vostre bruit, qui touche 
Le ciel, vole en la bouche 
De l'Immortalité, 
Pourtant il ne refuse 
De ma petite muse 
La liberalité. 
Chante, ma lyre, donques 
Plus hault que ne feiz onques, 
Et parmy l'univers 
Fay resonner sans cesse 
Le nom de ma Princesse, 
Seul honneur de mes vers. 