Les Roys sont enfans des Dieux, 
Les Dieux les Roys favorizent, 
Et bien sont vouluz des cieux, 
Qui les honnorent et prisent. 
Ceux qui les Roys ont la grace, 
N'ont pas un petit bonheur, 
Et qui honnore leur face, 
Aux Roys mesmes fait honneur. 
Ton Prince, qui bien entend 
La grandeur de ton merite, 
Sur toy sa faveur estend, 
Faveur qui n'est pas petite. 
Mais qui bien te congnoist ores, 
Et n'est aussi congnoissant 
L'esprit, qui est plus encores 
Que son corps, apparoissant 
Ma lyre, qui sceut chanter 
N'agueres des Roys la gloire, 
S'ose encores bien vanter 
D'eternizer ta memoire. 
La nature me feist naistre. 
De ton sang non gueres loing, 
Et ta vertu me fait estre 
De tes honneurs le tesmoing. 
Celuy qu'amour de soy poingt, 
Sa figure ait contrefaicte 
Le tableau ne parle point, 
Et la statue est muette. 
Les vers jamais ne se taisent 
De vers pauvre je ne suis. 
Les vers (Boysdaulphin) te plaisent 
Des vers donner je te puis. 