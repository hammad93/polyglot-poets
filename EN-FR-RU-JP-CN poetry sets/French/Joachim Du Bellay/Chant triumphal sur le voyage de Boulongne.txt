Voici le temps, si long temps desiré, 
Où noz ayeulx en vain ont aspiré, 
Qui sur l'Angloys finablement rameine 
La juste (helas) mais trop tardive peine. 
Les Dieux vangeurs par toy mis à mepris, 
Superbe Angloys, veulent rendre le pris 
A leurs autels, et temples, que tu souilles, 
Ornez jadis de noz serves depouilles. 
Du grand Henry le bras puissant et fort 
Avec les Deux desja fait son effort 
De regaigner par ses fouldres belliques 
Le vieil butin des grand's pertes Galliques. 
Si Mars nous a regardé quelquefois 
D'un oeil felon, onques nul toutefois 
S'est peu vanter de voir par luy dontée 
Nostre vertu non jamais surmontée 
Qui a tousjours coeur et force repris 
De son malheur, comme le chesne, appris 
A reverdir sa perruque nouvelle, 
Apres le fer sa teste renouvelle. 
Non autrement que des dents, que planta 
Le fort Jason, la terre en enfanta 
Hommes armez, France durant la guerre 
Nouveaux enfants de son ventre desserre. 
Hydre jadis en ce point combatoit 
(Dit l'ennemy) quand Hercule abbatoit 
L'un de ses chefs, avec peine inutile, 
Qui la rendoit par ses playes fertile. 
Craindras-tu donq', ô bon peuple de Mars, 
Craindras-tu donq' les flesches et les arcs 
Du rouge Angloys ton antiq' aversaire, 
Vivant HENRY, seul né pour le deffaire 
Maint Roy Françoys a tenté le danger 
Des fiers combats, pour la France vanger 
Mais à HENRY, enfant de la Victoire, 
Le Ciel amy reservoit ceste gloire. 
Son nom fatal à l'Angloys familier, 
Et le discours des astres regulier 
Luy peuvent bien donner ferme assurance 
De joindre en bref l'Angleterre à la France. 
Alors sera des Roys plus orgueilleux 
Presqu'adoré son sceptre merveilleux 
Et sera dict en la Françoise terre 
Second du nom, neufieme en Angleterre. 
Là Françoys, là, aidez vostre bon heur, 
Favorisez d'un tel Prince l'honneur, 
Et avancez par vostre diligence 
De voz ayeulx la boyteuse vengence. 
Une Boulongne, ou Calaiz ne sont pas 
Puissans assez pour vous clore le pas, 
Non l'Ocean, qui de vous aura crainte, 
De sang Angloys voyant son onde teinte. 
Jà d'un costé des nostres le grand coeur 
A triumphé du souldard belliqueur, 
Qui soubs le coup de la hache Françoise, 
En gemissant, mord la terre Ecossoise. 
De l'autre donq' ne soyez endormis, 
A fouldroyer voz mortelz ennemis, 
Afin que d'eulx la dépouille soit mise 
Tout à l'entour des bords de la Tamise. 
C'est chose doulce, et belle, que mourir 
Pour son pais et son Roy secourir. 
De quoy te sert, ô personne craintive! 
Fuïr la mort d'une course hastive 
Elle te suit, qui n'a point pardonné 
Au doz craintif à la fuite adonné, 
Ny au jaret trop peu ferme et debile 
De la jeunesse à la guerre inhabile. 
La vertu seule, à qui a merité 
Avoir le pris de l'immortalité 
Ouvre le ciel, et d'une aile courante 
Laisse la terre à la tourbe ignorante. 
Hercule ainsi par cet art glorieux 
Jadis s'assist à la table des Dieux, 
Et des Jumeaux le signe heureux aux voiles 
Ainsi accreut le nombre des estoilles. 
Ainsi Auguste, ainsi le grand François, 
Et toy HENRY, quelque part ou tu sois 
Jà destiné, ta belle estoille ardente 
Sera du ciel au plus hault evidente. 
Comme l'on void par la fureur des vents 
En l'Ocean les flots s'entresuyvans, 
Tous argentez d'ecumes blanchissantes, 
Heurter le front des rives gemissantes 
Ou les epiz jà non plus verdoyans, 
D'un ordre egal jusqu'à terre ondoyans, 
Faire une mer de la blonde Champaigne, 
Ou de la Beauce à la large campaigne 
Ainsi seront noz souldars par les champs 
Contre l'Angloys à la guerre marchans, 
Comme un torrent debordé, qui emmeine 
Tects, et troupeaux contreval par la pleine. 
Là des premiers le hardy Vandomoys, 
Guyse, et son fort Aumale, mile fois 
Par les scadrons feront la presse moindre, 
Pour aux plus fors des ennemis se joindre. 
Avecques eulx on pourra voir aussi 
Nostre Nestor, le grand Mommorancy, 
Un Sainct André le bien voulu du Prince, 
Et un Sedan monarque en sa province, 
Le grand HENRY sur tous apparoissant, 
Comme un sapin aux montaignes croissant 
Passe le fresne, aimant la fresche rive, 
Ou l'olivier à la perruque vive, 
Souillé du sang des souldars estrangers 
Rendra les siens aveugles aux dangers, 
Sans que son bras en vain descendre face 
L'horrible coup de sa pesante masse. 
Tu n'as sans plus, ô des tiens le rampart! 
Des plus haulx Dieux la faveur pour ta part. 
Du noir Pluton le triste domicile 
Mesmes te rend la victoire facile. 
Ja long temps a, les filles d'Acheron, 
Que maints serpens arment à l'environ, 
Qui pour cheveux en mile neuds leur pendent, 
Et noir venin leur distilent, et rendent, 
Des coeurs Angloys inspirent au dedens 
Et leurs poisons, et leurs flambeaux ardens, 
Qui font bruler par discordes civiles 
Les fors chasteaux, et les superbes viles. 
Du peuple serf l'effort seditieux 
S'est opposé au noble ambitieux. 
Mars les anime, et Discorde qui gronde 
Espend par tout sa semence feconde. 
Io Paris, il te fault recevoir 
Ton Prince heureux, lequel te vient revoir, 
Te promettant d'armes bien etophées 
L'esté prochain mile et mile trophées. 
Sus, que je joye on face nouveaux feuz, 
Qu'on rende à Dieu graces en lieu de veutz, 
Qu'on s'esjouisse, et que chacun s'appreste, 
Pour dedier de ce retour la feste. 
La froide peur, France, a couru souvent 
Parmy tes oz donne la donq' au vent, 
Puis que tu vois la magesté sacrée 
De ton Seigneur, où ton oeil se recrée. 
O quantesfois Royne, et royale Seur, 
Vous avez craint, qu'en quelque lieu mal seur, 
Ou trop avant aux assaulx et alarmes 
Il ne tentast la fortune des armes! 
Maintenant donq', que ce mordant souci 
Voz tristes coeurs ne ronge plus ainsi, 
Laissez les veuts aux mariniers timides, 
Et d'un beau riz seichez ces yeulx humides. 
Aux nouveaux raiz du matinal soleil 
Les fleurs ainsi reprennent leur vermeil, 
Dont les beautez se montroint effacées 
Presqu'à demy par les pluyes passées. 
N'avous encor', vous celestes espriz 
De nostre court; quelque ouvraige entrepris 
Digne du nom, dont la France vous prise, 
Et de ce Roy, qui tant vous favorise 
Les vers sucrez du luc melodieux, 
Qui rejouist les hommes et les Dieux, 
Auront le pris, si la Muse heroique 
Ne fait sonner sa trompette bellique. 
Ronsard premier osa bien attenter 
De faire Horace en France rechanter, 
Et le Thebain (ô gloire souhaitable!) 
Qu'à grand labeur il a fait imitable. 
Ainsi me fault quelque voye eprouver 
Pour Apollon, et les Muses trouver, 
Qui me feront en la terre où nous sommes 
Voler vainqueur par les bouches des hommes. 
J'ameneray le premier, si je puis, 
A mon retour au paix d'où je suis, 
Les sainctes Soeurs, qui me feront revivre 
Mieulx que la main qui anime le cuyvre. 
De marbre noir au milieu d'un beau pré 
J'edifiray un temple dyapré 
Tout au plus près, où Loyre plus profonde 
En l'Ocean fait couler sa clere onde. 
De marbre aussi les coulonnes seront, 
Qui en blancheur la neige passeront, 
Avec l'autel construict de mesme pierre 
Encourtiné de laurier et de l'hyerre. 
De ce beau lieu la superbe grandeur 
Imitera du Croissant la rondeur, 
Où seront peints de Diane honorée 
Les arcs, les traicts, et la trousse dorée. 
On ne verra par le fer demolir, 
Ny par l'orage, ou la flamme abolir 
Cet oeuvre faict de matiere si dure, 
Que la rigueur des siecles il endure. 
Là mon grand Roy sera mis au milieu 
Sur piliers d'or, qui tout au tour du lieu 
Tesmoingneront sa louange notoire 
Et sera dict le temple de Victoire. 
Là je peindray comme il aura donté 
Calaiz, Boulongne et l'Anglois surmonté, 
Puis l'Hibernie, et tout ce qui attouche 
L'humide lict où le soleil se couche. 
Tu y seras, de Florence l'honneur, 
Royne en qui gist le comble de bon heur, 
Que la vertu digne epouze a fait estre 
Du plus grand Roy que ce siecle ait veu naistre. 
Toy Vierge aussi, miracle de ton temps, 
Qui rends le ciel, et nature contens, 
Alors qu'en toy l'un et l'autre contemple 
De son sçauoir le plus parfaict exemple. 
De voz grandeurs le prestre je seray, 
Et devant vous maint hymne chanteray, 
Duquel pourront les nations estranges 
Et noz nepveuz apprendre voz louanges. 
Ce doulx labeur la Muse me donnoit, 
Lors que Henry à Boulongne tonnoit, 
Luy faisant ja de son bras la vaillance 
Chemin au ciel par le fer de sa lance. 