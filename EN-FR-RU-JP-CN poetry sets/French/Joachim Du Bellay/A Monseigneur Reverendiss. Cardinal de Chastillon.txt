Quelle grande vertu 
Maintenant ose-tu 
Celebrer, ô ma Muse 
Cet oeuvre humain n'est pas, 
Et ton pouvoir trop bas 
Si grand'charge refuse. 
Le luc melodieux 
A bien chanté les Dieux, 
Et leurs enfans encore 
Chanton' les donq' aussi, 
Et entre eux cestuy ci, 
Qui Chastillon decore. 
Je sens desjà combien 
Mes vers luy plaisent bien 
Je scay qu'il favorise 
Cet honneste labeur, 
Que retardoit la peur 
De ma jeune entreprise. 
Que diray-je premier 
De luy, tant coustumier 
D'aymer ceux qui escrivent 
Les vers laborieux, 
Par qui victorieux 
Les noms au ciel arivent 
Heureux qui sçait gouster 
Ce qui le peut ouster 
Des mains de la mort blesme. 
Vrayment il ne mourra, 
Mais vivant se pourra 
Tirer du tumbeau mesme. 
Maint Prince, dont le nom 
Se taist, a eu renom 
Devant Charles en guerre. 
D'un seul Roland si fort, 
D'un seul Regnaud l'effort 
N'a fait trembler la terre. 
Maints vivans ont eu bruit, 
D'ont or' la longue nuit 
Ensevelist la gloire 
Pour ce qu'ils n'ont point eu, 
Qui leur morte vertu 
Feist vivre en la memoire 
Mais je vouë, et promés 
De n'endurer jamais 
Que l'oubly sacrilege 
Morde sur mon grand Roy, 
Sur ton oncle, et sur toy, 
L'honneur du sainct College. 
Jadis le grand Atlas, 
Quand son dos estoit las 
Soubs le faiz tant moleste, 
Se tenoit bien plus seur, 
Ayant un successeur 
A sa charge celeste. 
Hercule sceut combien 
Le secoururent bien 
Les flammes punissantes, 
O d'Egée le filz! 
Quand steriles tu feiz 
Les testes renaissantes. 
Et ta nef bien souvent 
Fut maistresse du vent, 
Ayant Typhis pour guide 
Quand tu alois, Jason, 
Voir la riche toison 
En la terre Colchide. 
O grand Mommoranci, 
Tu seras donq' ainsi 
A ce Roy nostre Prince 
Le plus grand des Chrestiens, 
Qui dessoubs luy soustiens 
Le faiz de sa province 
Angloys, reprenez coeur 
Contre Henry vainqueur, 
Boulongne estant reprise 
Osez encor' armer 
Et la terre, et la mer 
Vaine est vostre entreprise. 
Prelat, les fors Jumaux 
Dessus les grandes eaux 
Leurs estoiles font luire 
Tes deux freres vaillans 
Pour France bataillans 
Leurs noms y feront bruyre. 