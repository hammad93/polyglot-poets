Le sentier de la vertu 
N'est un grand chemin batu, 
Où tous viateurs arrivent. 
C'est un sommet hault et droict, 
Epineux, et fort estroict 
Aussi peu de gens le suyvent. 
Heureux, qui pour y monter 
Tout labeur peut surmonter, 
Quelque danger qu'il y voye. 
Celuy qui jadis naquit 
D'Alcmene, le ciel aquit, 
Ayant esleu cete voye. 
O Prince bien fortuné! 
Le ciel prodigue a donné 
Ce bon heur à ta jeunesse. 
Je dy ce mesme bon heur 
Dont à peine a eu l'honneur 
La plus constante vieillesse. 
Le printemps dessus les fleurs 
En mile et mile couleurs 
Peint la premiere apparence 
Des fruicts de l'esté suyvant 
Mais les tiens sont nez avant 
Que d'en donner l'esperence. 
De leurs mains les mesmes Dieux 
Se sont peints dedans tes yeulx, 
Et en ton esprit encore 
Ton grand Roy le congnoist bien, 
Et sa France voit combien 
Il te cherist, et honnore. 
Et qui n'y est invité 
Par ta doulce gravité 
A qui n'est desja congneue, 
A voir tes gestes duisans, 
Mesme en ces tant jeunes ans 
Ceste vertu tant chenue 
Quel ennemy du François, 
Quelle ville, mais ainçois 
Quelle mer ou quelle terre 
N'a congneu jusques ici 
Ton pere et freres aussi, 
Ces trois foudres de la guerre 
Qui n'oit encores le nom, 
Qui fait bruire le renom 
Du grand Prelat de Loraine 
Dont le tige antiq' et beau 
Est planté sur le tombeau 
De la fameuse Sereine. 
Le mont, qui fut envoyé 
Dessus le doz foudroyé, 
N'esclaire d'un plus grand lustre 
Que ton sang dessus les lieux 
Où tes couronnez ayeux 
Ont haussé le chef illustre. 