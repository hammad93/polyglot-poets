Icy je ne chante pas 
De Mars la guerrière troppe, 
Ny les horribles combats 
Des deux Seigneurs de l'Europe. 
Quelque plus heureux sonneur 
Sonne l'immortelle gloire, 
Qui doit consacrer l'honneur 
De la Françoise victoire 
Chante l'Aigle abandonné 
De son Espaigne fuytive, 
Et le Croissant couronné 
Menant la guerre captive. 
Ce pendant la saincte erreur 
D'une deité plus forte 
Dira la doulce fueur 
Qui hors de moy me transporte. 
Amour le premier des Dieux 
Formant ceste masse ronde, 
D'un discord mélodieux 
Lia les membres du monde. 
Le ciel courbe il estendit 
Dessus la terre abaissée, 
Et la terre en l'air pendit 
D'une rondeur balencée. 
D'un ordre perpetuel 
Il entretient et dispose 
Par un désir mutuel 
L'espèce de toute chose. 
D'Amour soyez donq, mes chants, 
A fin que dessus voz aeles 
Je raze la fleur des champs 
Des neuf filles immorteles. 
Autant que me semble doulx 
Le traict de ma flamme vive, 
Autant mes vers, soyez-vous 
Rempliz de doulceur naïve. 
Le blanc taureau ravisseur 
Dore la saison nouvelle, 
Et en nouvelle doulceur 
Mon amour se renouvelle. 
Si les joyeux oyselets 
Dessus les verdes fleurettes 
Et par les bois nouvelets 
Dégoysent leurs amourettes, 
Pourquoy ne diray-je aussi 
Le seul plaisir de ma vie, 
Puis qu'amour le veult ainsi, 
Et que le ciel m'y convie 
Le flambeau, dont les chaleurs 
Ardent l'antique froidure, 
De mille sortes de fleurs 
Repeingt la jeune verdure 
Et le Dieu, qui mes desirs 
Brusle d'une saincte flamme, 
Mille sortes de plaisirs 
Replante dedans mon ame. 
Tout ce, qui l'hyver s'est veu 
Morne, transi, froid, et blesme, 
Sent maintenant ce doulx feu, 
Et moy je suis le feu mesme. 
Des fleuves les piedz glissans 
Frappent leurs plus haultes rives, 
Et les sommetz verdissans 
Rehaulsent leurs testes vives 
Desjà les sepz tournoyans 
Autour des branches verdoient, 
Jà les verdz sillons ploians 
Par les campaignes ondoient. 
Bacchus, Priape et Ceres, 
Palès, Vertumne, et Pomonne, 
Et chaque Dieu des forests 
Se prepare une couronne. 
Tel fut le siecle doré, 
Tel sera le nostre encore 
Dessoubz le sceptre honoré 
De Henry, qui le redore 
Despouillant de ses butins 
La monstrueuse ignorance, 
Pour accabler les mutins 
Dessoubz les bras de la France. 
O de quel bien redoublé 
L'Europe sera saisie, 
Si son repoz n'est troublé 
Par le tyran de l'Asie! 
Lors je seray le tesmoing 
D'une victoire si belle, 
Ce pendant un autre soing 
Plus doulcement me r'appelle. 
Amour, si ta déité, 
Des déitez la plus saincte, 
Fut dès ma nativité 
En moy divinement peincte 
Si tu es tout bon, et beau, 
Et si tu m'as faict notoire, 
Que ton céleste flambeau 
Ne jette point flamme noire 
De quelle riche couleur 
Peindray-je ma poësie 
Pour descrire la valeur 
Que j'ay sur toutes choisie 
Tous les verds tresors des cieux, 
Riche ornement de la plaine, 
Représentent à mes yeux 
L'object de ma doulce peine. 
Je voy dedans ces oeillets 
Rougir les deux lèvres closes 
Dont les boutons vermeillets 
Blesmissent le teinct des roses. 
Je voy pallir dans ces liz, 
Qui en longueur se blanchissent, 
La nege des doigts polis, 
Qui en dix perles finissent. 
Voyant sur nostre sejour 
La belle aulbe retournee, 
Pour seréner d'un beau jour 
La lumière nouveau-née, 
Je voy le blanc et vermeil 
De celle face tant claire, 
Dont l'un et l'autre soleil 
A mes tenèbres esclaire. 
Voyant ces rayons ardents 
Dessus le crystal de l'onde, 
Qui frizent par le dedans 
Le fond de l'arene blonde, 
Je voy les ondes encor 
De ces tresses blondelettes, 
Qui se crespent dessous l'or 
Des argentines perlettes. 
Le sep, qui estreint si fort 
De l'orme la branche neuve, 
Armant l'un et l'autre bord 
Du long rampart de mon fleuve, 
Ressemble ces noeudz espars, 
Qui sur le front de madame 
Enlaçent de toutes parts 
Mon cueur, mon corps, et mon ame. 
Ce vent, qui raze les flancz 
De la plaine coloree, 
A longs souspirs doulx souflans, 
Qui rident l'onde azuree, 
M'inspire un doulx souvenir 
De ceste haleine tant doulce, 
Qui fait doulcement venir 
Et plus doulcement repoulse 
Les deux sommetz endurciz 
De ces blancz coutaux d'ivoyre, 
Comme les flots adoulciz, 
Qui baisent les bords de Loyre. 
L'argentin de ces ruisseaux 
Qui paisiblement murmurent, 
Soubz le fraiz des arbrisseaux 
Qui les rivages emmurent, 
Resent celle doulce voix, 
Voix celeste, et nompareille, 
Qui m'a plus de mille fois 
Succé l'ame par l'oreille. 
Vous donq' amoureux oyseaux, 
Soit aux bois, soit aux campaignes, 
Accordez au bruit des eaux, 
Qui tumbent de ces montaignes 
Dont l'immortelle verdeur 
De mille fleurs diapree 
Embasme de son odeur 
Le verd honneur de la pree. 
Icy dedier je veulx 
Un autel à ma Déesse, 
Pour y consacrer les voeus 
Que ma Muse luy addresse. 
De fleurs et de rameaux verds 
Sera la riche peinture, 
Et la rondeur de mes vers 
Y servira de ceinture. 
Qu'il n'y ait en ce beau clos 
Branche, qui ne reverdisse, 
Bouton, qui ne soit déclos, 
Ny herbe, qui ne florisse. 
Jamais n'y faille le thyn, 
L'oeillet, le lis, ny la rose, 
Ny la fleur, qui au matin 
Est ouverte, et au soir close. 
Jamais n'y faille le miel, 
Ny le laict, ny la rosee, 
Et de la manne du ciel 
Tousjours soit l'herbe arrosee. 
Tousjours y facent leur tour 
Les carrieres ondoyantes, 
Tousjours les bois à l'entour 
Courbent leurs cymes ployantes. 
De nuict, sur l'humide front 
Des fleurs de vermeil escrittes, 
Y viennent danser en rond 
Les Nymphes et les Charites. 
De jour, lors que le Soleil 
Darde sa flamme plus grande, 
Y viennent prendre sommeil 
Diane, et sa chaste bande. 
Dessus les sièges herbuz 
Pallisse la verde Olive, 
Et le verd tronc de Phoebus 
Y ait sa perruque vive. 
Pasteurs, que de ces chappeaux 
Chacun ait sa teste ceincte, 
Mais n'y menez vos troppeaux, 
Car toute l'herbe en est saincte. 