Cy gist Bonnet, qui tout sçavoit, 
Bonnet, qui la prattique avoit 
De tous les secrets de nature, 
Dont il parloit à l'aventure, 
Car il eut si subtil esprit 
Qu'onq il n'en leut un seul escript. 
Bonnet ne leut onq en sa vie 
Un seul mot de philosophie, 
Et si en sçavoit, ce dit-on, 
Plus qu'Aristote, ny Platon. 
Bonnet fut un docteur sans tiltre, 
Sans loy, paragraphe, et chapitre. 
Bonnet avoit leu tous autheurs, 
Fors poëtes et orateurs 
D'histoires, et mathematiques, 
Et telles sciences antiques, 
Il s'en moquoit au demeurant, 
De rien il n'estoit ignorant. 
Mais sa science principale 
Estoit une occulte Caballe, 
Qui n'avoit rien de défendu, 
Car on n'y eust rien entendu. 
Bonnet entendoit la Magie 
Aussi bien que l'Astrologie 
Bonnet le futur predisoit, 
Et de tout presages faisoit 
Sur mutations de provinces, 
Sur guerres, et sur morts de princes 
Mais il n'eut onques le sçavoir 
De pouvoir la sienne prevoir. 
Bonnet sçeut la langue Hebraïque 
Aussi bien que la Caldaïque, 
Mais en latin le bon Abbé 
N'y entendoit ny A, ny B. 
Bonnet avoit mis en usage 
Un barragouin de langage 
Entremeslé d'Italien, 
De françois et savoysien. 
Bonnet fut de l'Academie 
De ceulx qui souflent l'alchumie, 
Et avoit souflé tout son bien, 
Pour multiplier tout en rien. 
Bonnet sçavoit donner au verre 
La couleur d'une belle pierre 
Bonnet sçavoit un grand thresor, 
Bonnet sçavoit un fleuve d'or, 
Et avoit trouvé des minieres, 
De metaulx de toutes manieres. 
Bonnet avoit deux pleins tonneaux 
De bagues, de pierres, d'anneaux, 
D'or en masse, et parloit sans cesse 
De ses biens, et de sa richesse. 
Bonnet estoit de tous mestiers, 
Bonnet fréquentoit les monstiers, 
Et tousjours barbottoit des levres 
Bonnet sçavoit guérir des fiebvres 
Par billets au col attachez 
Bonnet détestoit les pechez, 
Mais en proces, et playdoirie 
C'estoit une droitte Furie. 
Bonnet fut cholere et mutin, 
Bonnet resembloit un Lutin, 
Qui va, qui tourne, qui tracasse 
Toute la nuict parmy la place. 
Bonnet portoit barbe de chat, 
Bonnet estoit de poil de rat, 
Bonnet fut de moyen corsage, 
Bonnet estoit rouge en visage, 
Avecques un oeil de furet, 
Et sec comme un haran soret 
Bonnet eut la teste pointuë, 
Et le col comme une tortuë. 
Bonnet s'accoustroit tous les jours 
De deux soutanes de velours, 
Et ne changeoit point de vesture 
Pour le chault ny pour la froidure. 
Bonnet estoit tousjours croté 
En hyver, et poudreux l'aesté 
Et tousjours traynoit par la ruë 
Quelque semelle décousuë. 
Bonnet, soit qu'il plust ou feist beau, 
Portoit tousjours un vieux chappeau, 
Et ne porta, tant fust grand feste, 
Qu'après sa mort bonnet en teste. 
Bref, ce Bonnet fut un Bonnet 
Qui jamais ne porta bonnet. 
Bonnet alloit sur une mule 
Aussi vieille que pape Jule, 
Accompagné d'un gros vallet 
Tousjours crotté jusq'au collet, 
Avec la bride et couverture 
Digne d'une telle monture. 
Bonnet pour la chambre vestoit 
Une chamarre, qui estoit 
De peau de loup. Quant à sa table, 
Il usoit pour mets delectable 
D'oignons tous cruds et de porreaux, 
Et tousjours il sentoit les aulx 
Les aulx estoient le musq et l'ambre 
Dont Bonnet parfumoit sa chambre. 
Bonnet beuvoit grec et latin, 
Bonnet s'enyvroit au matin 
Pour tout le jour, et après boyre 
Bonnet s'en vouloit faire croyre. 
Bonnet en tout se cognoissoit, 
Bonnet de tous maulx guerissoit, 
Et si n'usoit que d'eau de vie 
Mais la mort, qui en eut envie, 
Tellement ses forces ravit, 
Que son eau rien ne luy servit. 
Bonnet faisoit mille trafiques, 
Bonnet sçavoit mille prattiques 
En proces et les plus famez 
De ces courtisans affamez, 
En matière de bénéfices 
Près de luy n'estoient que novices. 
Pour bien emboucher un tesmoing, 
Et pour bien s'ayder au besoing 
D'une vieille lettre authentique 
Pour trouver quelque tiltre antique, 
Pour rendre un proces éternel, 
Pour faire un civil criminel, 
Et pour donner une traverse 
Au droit de sa partie adverse, 
pour estonner de son caquet 
Un juge, une court, un parquet, 
Pour faire une importune instance, 
Pour appeller d'une sentence, 
Pour cognoistre cela qui poingt, 
Et pour soudain prendre le poinct 
De quelque matiere profonde, 
Il n'estoit qu'un Bonnet au monde. 
Vray est qu'on luy feit maint exces, 
Mais il gaigna tous ses procès 
Et fut Bonnet tant habile homme, 
Qu'onq ne perdit en court de Rome, 
Ou fust à droit, ou fust à tort, 
Procès, si-non contre la mort 
Dont encores il se lamente 
(Ce croy-je) devant Rhadamante 
Mais Bonnet aura beau crier, 
S'il peut Rhadamante plier. 