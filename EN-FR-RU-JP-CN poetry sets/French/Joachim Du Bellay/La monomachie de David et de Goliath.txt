Celuy en vain se vante d'estre fort, 
Qui aveuglé d'une ire outrecuydée 
Ne voit combien peu sert ung grand effort, 
Quand de raison la force n'est guidée. 
L'humble foiblesse est voluntiers aydée 
De cetuy là qui donne la victoire 
Mais du haultain la fureur debridée 
Pert en ung coup et la force et la gloire. 
Ny le canon, ny le glaive tranchant, 
Ny le rampart, ni la fosse murée 
Ont le pouvoir de sauver le meschant, 
Dont le Seigneur la vengeance a jurée. 
Les fiers torrens n'ont pas longue durée 
Et du sapin, umbrage des montaignes, 
La hauteur n'est si ferme et asseurée 
Que l'arbrisseau, qui croist par les campagnes. 
O Dieu guerrier, Dieu que je veulx chanter, 
Je te supply', tens les nerfz de ma lyre 
Non pour le Grec, ou le Troyen vanter, 
Mais le Berger que tu voulus eslire 
Ce feut celuy qui s'opposant à l'ire 
Du Philistin mesprisant ta hautesse, 
Montra combien puissante se peut dire 
Dessou' ta main une humble petitesse. 
Toy, qui armé du sainct pouvoir des cieux 
Devant l'honneur et les yeux de la France 
Domtas jadis l'orgueil ambicieux, 
Qui sa fureur perdit au camp d'outrance 
Puis que tu as de ce Dieu congnoissance, 
Qui des plus grands a la gloire étoufée, 
Escoute moy, qui louant sa puissance 
Te viens icy eriger ung trophée. 
Le Philistin, et le peuple de Dieu 
S'estoient campez sur deux croppes voisines. 
Icy estoit assis le camp Hebrieu 
Là se montroient les tentes Philistines 
Quand un Guerrier flambant d'armes insignes, 
Sorty du camp du barbare exercite, 
Vint defier, et par vois, et par signes 
Tous les plus fors du peuple Israëlite. 
Vingt et vingt fois ce brave Philistin 
Estoit en vain sorty hors de sa tente, 
Et nul n'aspire à si riche butin 
Dont Säul pleure et crie et se tormente. 
Où est celuy (disoit il) qui se vente 
De s'opposer à si grand vitupere 
A cestuy là ma fille je presente, 
Et affranchis la maison de son pere. 
O Israël, jadis peuple indomté! 
Où estoit lors ceste grande vaillance, 
Dont tu avois tant de fois surmonté 
Les plus gaillars par le fer de ta lance 
Las, il fault bien que quelque tienne offence 
Eust provoqué la vangeance divine, 
Puis que ton coeur eut si foible defence 
Contre une audace et gloire Philistine. 
On voit ainsi de peur se tapissant 
Par les buyssons les humbles colombelles, 
Qui ont de loing veu l'aigle ravissant 
Tirer à mont, et fondre dessus elles. 
Alors ce fier avec' sifflantes ailes 
Ores le hault, ores le bas air tranche, 
Et craquetant de ses ongles cruelles, 
Raude à l'entour de l'espineuse branche. 
Tel se monstroit ce Guerrier animé 
Et qui eust veu la grandeur de sa taille, 
Il eust jugé ou ung colosse armé 
Ou une tour desmarcher en bataille. 
Son corps estoit tout hérissé d'escaille 
D'airain estoit le reste de ses armes. 
Le fer adonq', et l'acier, et la maille 
N'estoient beaucoup usitez aux alarmes. 
Son heaume feut comme ung brillant escler; 
Sur qui flotoit ung menaçant pennache 
Nembroth estoit protraict en son boucler 
Sa main branloit l'horreur d'une grand'hache. 
Ainsi armé, par cent moyens il tasche 
Son ennemy à la campagne attraire 
Mais Israël en ses tentes se cache, 
Epoüanté d'ung si fier aversaire. 
O (disoit-il) fuyarde nation, 
Nourrie au creux des antres plus sauvages, 
Qui as laissé ton habitation 
Pour labourer noz fertiles rivages 
Où est ce Dieu, où sont ces grands courages, 
Dont tu marchois si superbement haute 
Voicy le braz vangeur de tant d'outrages, 
Qui te fera recongnoistre ta faulte. 
Je suis celuy qui avec' ces deux mains 
Me feray voye au celeste habitacle. 
Lequel des Dieux, ou lequel des humains 
Osera donc' s'opposer pour obstacle 
O sotte gent, qui pour ung faulx miracle 
Te vas paissant de ces vaines merveilles, 
Ce n'est pas moy, que la voix d'ung oracle 
Si doucement tire par les oreilles. 
Où est celuy qui batailloit pour toy, 
Je dy celuy qu'Israel tant honnore 
Que ne vient il s'opposer contre moy, 
Qui autre Dieu que ma force n'adore 
Pauvre soldat, qui sur toy verras ore' 
D'ung rouge lac cete plaine arrouzee, 
Mieux te valust en tes dezers encore' 
Vivoter d'eau et de blanche rozee. 
O gaillard peuple! ô hardy belliqueur 
Parmy les boys, ou sur quelque montaigne! 
Est-ce ton Dieu, ou bien faulte de coeur, 
Qui te defend descendre à la campagne 
Ung coeur vaillant, que la force accompagne, 
En ung rampart voluntiers ne se fie. 
Si quelqu'ung donq' en la vertu se bagne, 
Voicy au camp celuy qui le defie. 
Comme en ung parc, qui est environné 
Du peuple oyzif à quelque jour de feste, 
Le fier taureau au combat ordonné 
Deça delà va contourant sa teste 
Ce Philistin, qui au combat s'appreste, 
Bravant ainsi de menaces terribles, 
Faisoit floter les plumes de sa creste, 
Rempissant l'air de blasphemes horribles. 
Le camp Hebrieu tremblant à cete fois 
D'ung teinct de mort alla peindre sa face, 
Criant au ciel d'une publique vois 
Vange Seigneur, la sacrilege audace 
De ce crüel, qui ton peuple menace. 
Lors le Seigneur esbranlant sa main dextre, 
Donnoit aux siens ung signe de sa grace, 
Heureusement tonnant à la senestre 
Et sur le champ apparoistre lon voit 
Ung Bergerot à la chere eveillée 
Sa pennetiere en escharpe il avoit, 
Et à son braz sa fondé entortillée. 
Lors des deux camps la tourbe emerveillée 
D'ung oeil fiché en bëant le regarde, 
Quand d'une grace au danger aveuglée 
Le gay Berger au combat se hazarde. 
Mais quand ce fier vint à le regarder 
Si bravement marchant parmy la plaine, 
D'ung riz amer se prist à l'oeillader, 
Et de le voir plaignoit quasi la peine. 
Puis tout soudain d'une audace haultaine 
Se renfrongnant en horrible furie, 
Haussa la teste, et d'une vois loingtaine 
Le survenant par tels mots il escrie 
Dy moy chetif, de ta vie ennuyé, 
Petit bout d'homme, et honte de nature, 
Quel tien hayneux t'a icy envoyé, 
Pour estre faict des corbeaux la pasture 
Tu me fais honte, ô vile crëature! 
Quand je t'aguigne, et quand je me contemple. 
Si mouras-tu, ô la belle avanture! 
Pour en dresser la despouille en ung temple. 
Mais que ne vient sur cete arene icy 
Ce fier Säul avec' sa lance voire 
Ce fort Abner, et ce Jonathe aussi, 
A qui son arc a donné tant de gloire 
C'est là, c'est là, que ma vertu notoire 
Se deust baigner non point en cete fange, 
Qui souillera l'honneur de ma victoire, 
Et par sa mort accroitra sa louange. 
Ha grand mastin (respondit le Berger) 
Tes gros aboys me donnent assurance. 
Car Dieu, qui veult tes blasphemes vanger, 
Est le boucler de ma ferme esperance. 
Desjà sa main sur ton chef se ballance, 
Pour ton grand cors accabler sou' sa foudre 
Et me voicy, que sa juste vangeance 
Pousse vers toy, pour te rüer en poudre. 
Ce diable adonq' tonnant horriblement, 
Et tout baveux d'ecumeuze fumiere, 
Grinsa les dents espoüantablement, 
Et en fronçant nez, et front, et paupiere, 
Blasphema Dieu, le ciel, et la lumiere. 
Ainsi entre eux de parolle ilz s'attachent 
Puis se hastant d'une alure plus fiere 
Diversement au combat contre-marchent. 
Le Philistin de fureur aveuglé, 
Roüant sa masse, alloit d'ardent courage, 
A gueule ouverte, et à pas deregle 
Portant la peur, la tempeste et l'orage. 
Mais le Berger d'une allure plus sage 
Son ennemy ores costoye, et ores 
Subtilement luy met droict au visaige 
Le vent, la poudre, et le soleil encores. 
Comme lon void au pié d'une grand' tour, 
Qu'à la campagne egaler on s'eforce, 
Le pionnier myrant tout à l'entour 
Faire une trace à la poudreuze amorce 
Non autrement, par une longue entorce 
Ce cault Berger guygnant à teste basse 
Contre-gardoit son impareille force 
Contre l'horreur de la pesante masse. 
Le grand Guerrier à tour et à travers 
Menoit les braz d'une force incroyable, 
Et fendant l'air par ung sifflant revers 
Alloit finir ce combat pitoyable 
Quand du Seigneur la bonté secourable 
Trompa le coup de la crüelle dextre, 
Qui lourdement foudroyant sur le sable, 
Raza les pieds du Berger plus adextre. 
Finablement courbé sur les genous, 
Panché à droict, d'ung pié ferme il se fonde 
Ainsi que Dieu, lors qu'il darde sur nous 
Le feu vangeur des offences du monde 
Ce fort Hebrieu roüant ainsi sa fonde 
Deux fois, trois fois, assez loing de sa teste, 
Avec' un bruit qui en fendant l'air gronde, 
Fist descocher le traict de sa tempeste. 
Droict sur le front, où le coup fut donné, 
Se va planter la fureur de la pierre. 
Le grand Colosse à ce coup estonné 
D'un sault horrible alla broncher par terre. 
Son harnois tonne, et le vainqueur le serre 
Puis le cyant mesmes de son espée, 
Entortilla, pour le prix de sa guerre, 
Au tour du bras la grand' teste coupée. 
Lors Israël, que la peur du danger 
Suyvoit encor' en sa victoire mesme, 
Sort de son camp, et du vainqueur Berger 
Envoye au ciel la louange supreme. 
Le Philistin pasle de peur extreme 
Montre le doz, d'une fuyte vilaine 
Abandonnant le grand tronq froid et blesme, 
Qui gist sans nom sur la dezerte plaine. 
Chantez, mes vers, cet immortel honneur, 
Dont vous avez la matiere choizie. 
Ce vous sera plus de gloire et bonheur 
Que les vieux sons d'une fable moizie. 
Car tout au pis, quand vostre poëzie 
Du long oubly devroit estre la proye, 
Si avez vous plus saincte fantaizie 
Que le sonneur des Pergames de Troye. 