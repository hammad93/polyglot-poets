Dessous ceste motte verte 
De lis et roses couverte 
Gist le petit Peloton, 
De qui le poil foleton 
Frisoit d'une toyson blanche 
Le doz, le ventre, et la hanche. 
Son nez camard, ses gros yeux 
Qui n'estoient point chassieux, 
Sa longue oreille velue 
D'une soyë crespelue, 
Sa queue au petit floquet 
Semblant un petit bouquet, 
Sa gembe gresle, et sa patte 
Plus mignarde qu'une chatte 
Avec ses petits chattons, 
Ses quatre petits tetons, 
Ses dentelettes d'ivoyre, 
Et la barbelette noyre 
De son musequin friand, 
Bref tout son maintien riand 
Des pieds jusques à la teste, 
Digne d'une telle beste, 
Méritoient qu'un chien si beau 
Eust un plus riche tumbeau. 
Son exercice ordinaire 
Estoit de japper et braire, 
Courir en hault et en bas, 
Et faire cent mille esbas, 
Tous estranges et farouches, 
Et n'avoit guerre qu'aux mousches, 
Qui luy faisoient maint torment 
Mais Peloton dextrement 
Leur rendoit bien la pareille 
Car se couchant sur l'oreille, 
Finement il aguignoit 
Quand quelqu'une le poingnoit 
Lors d'une habile soupplesse 
Happant la mouche traitresse, 
La serroit bien fort dedans, 
Faisant accorder ses dens 
Au tintin de sa sonnette, 
Comme un clavier d'espinette. 
Peloton ne caressoit 
Si non ceulx qu'il cognoissoit, 
Et n'eust pas voulu repaistre 
D'autre main que de son maistre 
Qu'il alloit tousjours suyvant, 
Quelquefois marchoit devant, 
Faisant ne sçay quelle feste, 
D'un gay branlement de teste. 
Peloton tousjours veilloit 
Quand son maistre sommeilloit, 
Et ne souilloit point sa couche 
Du ventre ny de la bouche, 
Car sans cesse il gratignoit 
Quand ce désir le poingnoit 
Tant fut la petite beste 
En toutes choses honneste. 
Le plus grand mal, ce dict-on, 
Que feist nostre Peloton 
(Si mal appellé doit estre), 
C'estoit d'esveiller son maistre, 
Jappant quelquefois la nuict, 
Quand il sentoit quelque bruit; 
Ou bien le voyant escrire, 
Sauter, pour le faire rire, 
Sur la table, et trepigner, 
Follastrer, et gratigner, 
Et faire tumber sa plume, 
Comme il avoit de coustume. 
Mais quoy nature ne faict 
En ce monde rien parfaict, 
Et n'y a chose si belle, 
Qui n'ait quelque vice en elle. 
Peloton ne mangeoit pas 
De la chair à son repas 
Ses viandes plus prisées, 
C'estoient miettes brisées, 
Que celuy, qui le paissoit 
De ses doigts amollissoit 
Aussi sa bouche estoit pleine 
Tousjours d'une doulce haleine 
Mon dieu quel plaisir c'estoit, 
Quand Peloton se grattoit, 
Faisant tinter sa sonnette 
Avec sa teste folette! 
Quel plaisir, quand Peloton 
Cheminoit sur un baston, 
Ou coifé d'un petit linge, 
Assis comme un petit singe, 
Se tenoit mignardelet 
D'un maintien damoiselet! 
Ou sur les pieds de derrière, 
Portant la pique guerrière 
Marchoit d'un front asseuré, 
Avec un pas mesuré! 
Ou couché dessus l'eschine, 
Avec ne sçay quelle mine 
Il contrefaisoit le mort! 
Ou quand il couroit si fort, 
Qu'il tournoit comme une boule, 
Ou un peloton, qui roule! 
Bref, le petit Peloton 
Sembloit un petit mouton 
Et ne feut onc creature 
De si benigne nature. 
Las, mais ce doulx passetemps 
Ne nous dura pas long temps 
Car la mort ayant envie 
Sur l'ayse de nostre vie, 
Envoya devers Pluton 
Nostre petit Peloton, 
Qui maintenant se pourmeine 
Parmy ceste umbreuse plaine, 
Dont nul ne revient vers nous. 
Que mauldictes soyez-vous, 
Filandieres de la vie, 
D'avoir ainsi par envie 
Envoyé devers Pluton 
Nostre petit Peloton 
Peloton qui estoit digne 
D'estre au ciel un nouveau signe, 
Tempérant le Chien cruel 
D'un primtemps perpetuel. 