Quel bruyt inusité 
A mes oreilles tonne 
Je suy' tout excité 
De l'horreur qui m'etonne 
Mon coeur fremist, et tremble, 
Evoé, Evoé. 
J'oy' la voix (ce me semble) 
D'un cornet enroué. 
Je voy' le deux fois né, 
L'Indique Dieu, qui erre 
Le chef environné 
De verdoyant lyerre 
Les fiers tygres soupirent 
Soubz le joug odieux, 
Et tous paisibles tirent 
Son char victorieux. 
Maint Satyre lascif 
Ryant soutient à peine 
Sur ung asne tardif 
Le chancelant Sylene. 
Triumphe à la bonne heure, 
Dieu, dont feut le butin 
Ce peuple qui demeure 
Le plus près du matin. 
Mon ame eprise au feu 
De ta liqueur tant bonne, 
Ce poëtique voeu 
Te consacre et ordonne. 
Je te salue Pere, 
Qui tout soucy deffens, 
Soubz ton regne prospere 
Fay vivre tes enfans. 
Celuy qui sceut les boys 
Et les rochers attraire, 
Qui fist les trois aboys 
Tous ebahiz se taire, 
Sceut au prix de sa teste 
Combien est perilleux 
Blamer la saincte feste 
De ton nom merveilleux. 
Sans jarretz se trouva 
Le brave roy de Thrace, 
Et ta force eprouva 
L'Echionnée race 
Bien que tu sembles estre 
Au ryz, banquetz, et jeuz 
Plus idoyne, qu'adextre 
Aux combatz outraigeux; 
D'une horrible machoire 
Renversé par ta main, 
Feut temoing de ta gloire 
Quand les filz de la Terre 
Ozerent s'avancer 
Pour au Ciel faire guerre, 
Et ton Pere offenser. 
Sans toy, n'ard qu'à demy 
La furieuse flamme 
De Venus, ô l'amy 
Et du cors, et de l'ame! 
Donq' à force de boyre, 
Noye, ou brusle au dedans 
La facheuse memoire 
De noz souciz mordans. 
Amy, ceste rigueur 
Au vieil Caton delaisse 
Mais où est la vigueur 
De ta verde vieillesse 
Le soing de tout affaire 
Que n'est-il endormy 
Quelquesfois il faut faire 
Le fol pour son amy. 