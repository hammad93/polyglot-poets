On peult feindre par le cizeau 
Ou par l'ouvraige du pinceau 
Toute visible chose, 
Mais d'Amour le seul poingnant traict 
Vous peult figurer le protraict 
De ma tristesse enclose. 
On peult diffinir au compas 
De tout ce qu'on void ici bas, 
La forme en rond unie, 
Mais on ne scauroit mesurer 
Le mal, que me fait endurer 
Mon amour infinie. 
Au centre, au tour duquel se fait 
Du monde le cercle parfait, 
Toutes les lignes tendent, 
Et le divin de vos beautez 
Est le poinct où mes voluntez 
Egalement se rendent. 
L'esprit infus en ce grand corps 
Unist par differents accords 
Et les cieux et la terre, 
Et vos sainctes perfections 
Assemblent mes affections 
Par une doulce guerre. 
Du chault et de l'humidité 
Procede la fecondité 
Des semences du monde, 
Et de ma violente ardeur 
Joincte à vostre lente froideur 
Naist ma peine feconde. 
Le mal d'un corps intemperé 
Peult estre esteint ou moderé 
Par just d'herbe ou racine 
Mais du trop de mon amitié 
Ou la mort, ou vostre pitié 
Sera la medecine. 
La gloire incite l'empereur, 
La richesse le laboureur, 
Le butin l'homme d'armes 
Mais tout le gaing que je reçoy 
De mon inviolable foy, 
Ce sont souspirs et larmes. 
Tout cela qu'on void de mondain, 
Suivant du ciel le cours soudain, 
Se change d'heure en heure, 
Mais le desir ambitieux 
Qui me tire apres voz beaux yeux, 
Tousjours ferme demeure. 
La pierre dont le seul toucher 
Guide l'aiguille du nocher, 
Tousjours se tourne au pole, 
Et mon coeur de voz yeux touché 
Ne peult si bien estre attaché 
Qu'après eulx il ne vole. 
Le roq des flots marins batu 
N'est jamais par eulx abbatu, 
Mais demeure imployable, 
Et mon coeur plein de fermeté 
De mille peines tourmenté 
N'est jamais variable. 
La cire transformer se peult 
Et telle imaige que lon veult, 
Non pas la gemme dure, 
Qui plus tost se laisse briser, 
Qu'en autre protraict deguiser 
Sa premiere figure. 
Amour grava vostre beauté 
Au plus fort de ma loyauté 
De vous tant esprouvée, 
Et mon coeur si bien la reçoit 
Qu'autre beauté, tant belle soit, 
N'y peult estre engravée. 
Tout coeur leger est incité 
Par les dons ou l'auctorité 
Que le vulgaire adore, 
Mais le mien qui vous est aquis, 
Par or ne peult estre conquis, 
Ny par grandeur encore. 
Par force, par mine ou trahison, 
On peult gaigner une maison, 
Tant soit elle tenable 
Mais la fortresse de mon coeur, 
Dont vostre oeil fut le seul vainqueur, 
S'est rendue imprenable. 
Il ne fault muraille ou rampart 
Pour garder qu'un autre y ait part, 
Car soyez asseurée 
Que plus ferme et entiere foy 
De loyal subject à son Roy 
Ne fut onques jurée. 
Quant à celle que je vous doy, 
Croyez que vous estes de moy 
Encores mieulx servie, 
Et que pour vostre honneur garder, 
Je vouldrois le mien hazarder, 
Qui m'est plus que la vie. 
Si vous traictez si mal celuy 
Qui vous a plus chere que luy, 
Que pourriez vous pis faire 
A vostre cruel ennemy, 
Ou celuy qui soubs nom d'amy 
Vous seroit adversaire 
Toutefois si mon desplaisir 
Peult contenter vostre desir, 
Soyez moy pitoyable, 
Ou comme bon vous semblera, 
Jamais rien ne me desplaira, 
Qui vous soit agreable. 