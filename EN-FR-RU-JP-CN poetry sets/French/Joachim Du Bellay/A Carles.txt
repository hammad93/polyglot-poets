Laisse de celuy les dangers, 
Qui veit maintz peuples estrangers, 
Apres avoir donné en proye 
Les murs de la fatale Troye. 
Il fault plus grand oeuvre mouvoir, 
Et tu en as bien le pouvoir, 
Carles, dont la Muse prisée 
Est du Roy tant favorisée. 
Là donc' fay ta plume voler 
Pour France, et son Prince extoler 
Et avec une voix hardie 
Sonne l'Angloyse tragedie. 
Tu pouras bien tout à loisir 
Le vent, et la saison choisir, 
Pour ramener au port d'Itaque 
Le pere au saige Telemaque. 
Le grand vainqueur de l'univers 
Dist le Grec gisant à l'envers 
Bien heureux, dont sa gloire insigne 
Trouva d'Homere la buccine. 
O Prince heureux, où que tu soys, 
Ton siecle, et ton peuple Françoys, 
Et heureux tous ceulx dont tu parles, 
O la docte Muse de Carles! 
Qui eust congneu les longs erreurs, 
Et les belliqueuses terreurs, 
Ou la vertu presqu' incroyable 
De ce grand Troyen pitoyable 
Qui eust sceu de Mars les enfans, 
Leurs lauriers, leurs chars triumphans, 
Si ores l'envieux silence 
A leurs noms faisoit violence 
Les sepulchres laborieux, 
Collosses, arcz victorieux, 
Et les batailles engravées 
Sur les columnes elevées 
La main du peintre, et la faveur 
De l'ingenieux engraveur, 
Le tableau, le marbre et le cuyvre, 
Qui font les hommes deux fois vivre, 
Ne sçauroint si bien exprimer 
Ce qui Henry fait estimer 
Comme le sonnent en leur onde 
Les flots de la docte Gyronde. 
J'oy la buccine à cete fois, 
Avec l'épovantable voix 
Du canon, qui l'oreille étonne, 
Et le hault phyfre qui resonne. 
Ja le harnois resplendissant 
Fait peur au cheval hanissant, 
Et aux yeulx du souldard timide, 
Qui fait de sang la terre humide. 
Je voy les vainqueurs chevaliers 
Ardents au milieu des miliers, 
Souillez des pieds jusqu'à la teste 
D'une pouldre non deshonneste. 
Quel champ par la main de Valoys 
N'est engressé du sang Angloys 
Qui n'oit le bruit que fait la terre 
Soubs la ruine d'Angleterre 
Quel destroict, quel havre, et rocher 
Ne voit les nefz s'entreacrocher 
Sur l'onde le flotant bagaige, 
Et le feu qui la mer sacaige 
Mais affin, luc trop couraigeux, 
Que tu ne delaisses tes jeux, 
Cesse ton chant, ou bien accorde 
Un plus doulx son dessus ta chorde. 