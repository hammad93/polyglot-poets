Toy, de qui la richesse excede 
Celle que l'Afrique possede, 
Et les grands thesors non touchez 
Qui sont en la terre cachez, 
Combien que desjà soint comprises 
En ce Palaiz, que tant tu prises, 
Plus de deux pars de la Cité, 
Si la dure necessité, 
Qui à toutes les loix renonce, 
Ses cloux de dyamant enfonce 
Dessus toy jusqu'au dernier point, 
Ton serf esprit ne sera point 
De peur delivre, ny ta teste 
Des liens que la mort t'appreste. 
Le Scyte a plus grande raison 
Qui sa vagabunde maison 
Par tout ou bon luy semble, meine 
Et les Getes durs à la peine 
Nature a trop myeux contentez, 
Qui ont leurs champs non arpentez, 
Et ou la culture annuelle 
A chacun n'est perpetuelle. 
Venus et la forte liqueur 
Qui arrache le soing du cueur, 
Les viandes elabourées. 
Avec sauces bien savourées, 
Le son du luc, et sur les eaux 
Le doulx ramaige des oyseaux 
N'ostent de l'or la faim sacrée 
Au cueur ambicieux ancrée, 
Qui jamais ne sent en son oeil. 
Couler l'emmiëllé sommeil. 
Le doulx sommeil plus tost habite 
La maisonnette humble et petite 
Du berger ou du laboureur, 
Que le Palaiz d'un Empereur 
La mer, qui est tempetueuse 
Par la descente impetueuse 
De l'Arcture, ou par le lever 
Du Bouq, ne sceurent onq' grever 
Celuy qui d'assez se contente. 
La gresle, qui deçoit l'attente 
Du vigneron, le champ trompeur, 
L'arbre sans fruict, ne luy font peur 
Soit que la terre soit bruslée 
Du chault, ou par l'hyver gelée, 
Pourquoy en auroit il ennuy, 
Puis qu'immortelz ainsi que luy 
Sont les biens, où son cueur il fiche 
O l'homme heureux! ô l'homme riche! 
Si les honneurs ambicieux, 
Les Palaiz elevez aux cieux, 
Le doulx nectar et l'ambrosie 
Ne contentent la fantaisie 
De celuy qui nourist le soing 
D'un coeur à soymesmes tesmoing, 
Pourquoy hausseray-je les voiles 
Dessoubz la faveur des etoiles 
Par mile et par mile dangers 
Suyvant les thesors etrangers, 
Et la pauvreté renaissante 
Avec la richesse croissante. 
Vole donq', avare marchant, 
Des Indes au soleil couchant, 
Et du Septentrion encore 
Jusq'au bord de la terre More 
Cerne le tour continuel, 
Si tu veux, de l'astre annuel 
Avecques un labeur extreme, 
Et te fuy, si tu peux, toymesme 
Pourtant si ne fuiras-tu pas 
Le soing, qui te suit pas à pas, 
Et la crainte, qui tourne et vire 
Le gouvernail de ta navire 
Moy, que la Muse veult aimer, 
Par les vents je feray semer, 
Tout le soucy qui me fait guerre 
Dessus l'ennemie Angleterre, 
Où regne l'horrible fureur 
D'Erynnis avec' la terreur 
Des armes, et de l'entreprise 
De Henry, que Mars favorise. 