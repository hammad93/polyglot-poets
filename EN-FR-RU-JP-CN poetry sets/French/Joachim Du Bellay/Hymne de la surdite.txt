Je ne suis pas, Ronsard, si pauvre de raison, 
De vouloir faire à toy de moy comparaison, 
A toy, qui ne seroit un moindre sacrilege 
Qu'aux Muses comparer des Pies le college, 
A Minerve Aracné, Marsye au Delien, 
Ou à nostre grand Prince un prince italien. 
Bien ay-je, comme toy, suivy dès mon enfance 
Ce qui m'a plus acquis d'honneur que de chevance 
Ceste saincte fureur qui, pour suyvre tes pas, 
M'a tousjours tenu loing du populaire bas, 
Loing de l'ambition, et loing de l'avarice, 
Et loing d'oysiveté, des vices la nourrice, 
Aussi peu familiere aux soldats de Pallas, 
Comme elle est domestique aux prestres et prelats. 
Au reste, quoy que ceulx qui trop me favorisent, 
Au pair de tes chansons les miennes authorisent, 
Disant, comme tu sçais, pour me mettre en avant, 
Que l'un est plus facile et l'autre plus sçavant, 
Si ma facilité semble avoir quelque grace, 
Si ne suis-je pourtant enflé de telle audace, 
De la contre-peser avec ta gravité, 
Qui sçait à la doulceur mesler l'utilité. 
Tout ce que j'ay de bon, tout ce qu'en moy je prise, 
C'est d'estre, comme toy, sans fraude, et sans feintise, 
D'estre bon compaignon, d'estre à la bonne foy, 
Et d'estre, mon Ronsard, demy-sourd, comme toy 
Demy-sourd, ô quel heur! pleust aux bons Dieux que j'eusse 
Ce bon heur si entier, que du tout je le feusse. 
Je ne suis pas de ceux qui d'un vers triomphant 
Déguisent une mouche en forme d'éléphant, 
Et qui de leurs cerveaux couchent à toute reste, 
Pour louer la folie ou pour louer la peste 
Mais sans changer la blanche à la noire couleur, 
Et soubs nom de plaisir déguiser la douleur, 
Je diray qu'estre sourd (à qui la différence 
Sçait du bien et du mal) n'est mal qu'en apparence. 
Nature aux animaulx a cinq sens ordonnez, 
Le gouster, le toucher, l'oeil, l'oreille, et le nez, 
Sans lesquels nostre corps seroit un corps de marbre, 
Une roche, une souche, ou le tronc d'un viel arbre. 
Je laisse à discourir au jugement commun 
L'usage, et différence, et vertu d'un chacun, 
Lesquelz, pour présider en la part plus insigne, 
Sont de plus grand service et qualité plus digne 
Comme l'oeil, le sentir, et ce nerf sinueux 
Qui, par le labyrinth' d'un chemin tortueux, 
Le son de l'air frappé conduit en la partie, 
Qui discourt sur cela, dont elle est avertie; 
Le pertuis de l'ouÿe, et les trois petit os, 
Qui sont à cest effect en noz temples enclos; 
De quel sage artifice, et necessaire usage 
La nature a basty ce petit cartilage, 
Qui de l'oreille estant le fidèle portier, 
Droit sur le petit trou du caverneux sentier 
Bat éternellement, si d'une humeur épesse, 
Qui pour sa grand froideur résouldre ne se laisse, 
Son bat continuel ne se treuve arresté, 
D'où vient ce fascheux mal, qu'on nomme Surdité 
Fascheux à l'ignorant, qui ne se fortifie 
Des divines raisons de la philosophie. 
Je ne veulx estre icy de la secte de ceulx 
Qui disent n'estre mal, tant soit-il angoisseux, 
Fors celuy dont nostre ame est atteincte et saisie, 
Et que tout autre mal n'est que par fantaisie. 
Combien que le né sourd, et par tel vice exclus 
Du sens qu'on dict acquis, ne s'en fasche non plus 
(Comme lon peult juger) que d'estre né sans aeles, 
Ou n'égaller au cours les bestes plus isnelles, 
En force les taureaux, les poissons au nager, 
Ou de ne se pouvoir, comme un daemon, changer 
D'autant que le regret vient de la cognoissance 
Du bien, du quel on a perdu la jouissance, 
Et qu'on ne doit aucun estimer malheureux 
Pour ne jouir du bien dont il n'est desireux, 
Non plus qu'est un cheval ou autre beste telle, 
Pour n'avoir, comme nous, la raison naturelle 
Si est-ce toutefois que pour l'homme estre né 
Un animal docile, auquel est ordonné 
Contre le naturel de chacune autre beste, 
D'eslever, plus divin, aux estoilles sa teste 
Si par estre né sourd, il ne peult concevoir 
Rien plus hault que cela que ses yeux peuvent voir, 
Sans cognoistre celuy, qui homme l'a faict naistre, 
Malheureux je l'estime, or qu'il ne le pense estre 
Aussi bien que lon dict (et nous tenons ce poinct) 
N'estre plus grand malheur que cil de n'estre point. 
Mais cestuy-là, Ronsard, qui n'est sourd de nature, 
Ains l'est par accident, s'il a par nourriture 
Quelque sçavoir acquis, c'est un sourd animal, 
Privé d'un peu de bien, et de beaucoup de mal. 
Car tout le bien qu'on peult recevoir par l'oreille, 
Procède ou d'un doulx son, qui nostre esprit réveille, 
Ou d'un plaisant propos, dont nostre entendement 
Reçoit en l'escoutant quelque contentement. 
Or celuy qui est sourd, si tel default luy nie 
Le plaisir qui provient d'une doulce armonie, 
Aussi est-il privé de sentir maintefois 
L'ennuy d'un faulx accord, une mauvaise voix, 
Un fascheux instrument, un bruit; une tempeste, 
Une cloche, une forge, un rompement de teste, 
Le bruit d'une charrete, et la doulce chanson 
D'un asne, qui se plaingt en effroyable son. 
Et s'il ne peult gouster le plaisir delectable 
Qu'on a d'un bon propos qui se tient à la table, 
Aussi n'est-il subject à l'importun caquet 
D'un indocte prescheur ou d'un fascheux parquet, 
Au babil d'une femme, au long prosne d'un prestre, 
Au gronder d'un vallet, aux injures d'un maistre, 
Au causer d'un bouffon, aux broquars d'une court, 
Qui font cent fois le jour désirer d'estre sourd. 
Mais il est mal venu entre les damoizelles! 
O bien-heureux celuy qui n'a que faire d'elles, 
Ny de leur entretien! car si de leurs bons mots 
Il n'est participant, par faulte de propos, 
Il ne s'estonne aussi et ne se mord la langue, 
Rougissant d'avoir faict quelque sotte harangue. 
Mais il est soubsonneux, et tousjours dans son cueur 
Se faict croire qu'il sert d'argument au moqueur! 
Il ne le doit penser, s'il se pense habile homme, 
Ains pour tel qu'il se croid, doit croire qu'on le nomme. 
Mais il n'est appellé au conseil des Seigneurs! 
O que cher bien souvent s'achètent tels honneurs 
De ceulx, qui tels secrets dans leurs oreilles portent, 
Quand par legereté de la bouche ilz leur sortent! 
Mais il est taciturne ô bien heureux celuy 
A qui le trop parler ne porte point d'ennuy, 
Et qui a liberté de se taire à son aise, 
Sans que son long silence à personne déplaise! 
Le parler toutefois entretient les amis, 
Et nous est de nature à cest effect permis 
Et ne peult-on pas bien à ses amis escrire, 
Voire mieulx à propos, ce qu'on ne leur peult dire 
Si est-ce un grand plaisir, dira quelque causeur, 
D'entendre les discours de quelque beau diseur. 
Mais il est trop plus grand de voir quelque beau livre, 
Ou lors que nostre esprit du corps franc et délivre 
Voyage hors de nous, et nous faict voir sans yeux 
Les causes de nature, et les secrets des cieux 
Pour aux quelz pénétrer, un Philosophe sage 
Voulut perdre des yeux le nécessaire usage, 
Pour ne voir rien qui peust son cerveau départir 
Et qui plus que le bruit peult l'esprit divertir 
La Surdité, Ronsard, seule t'a faict retraire 
Des plaisirs de la court et du bas populaire, 
Pour suyvre par un trac encore non battu 
Ce penible sentier, qui meine à la vertu. 
Elle seule a tissu l'immortelle couronne 
Du myrte paphien, qui ton chef environne 
Tu luy dois ton laurier, et la France luy doit 
Qu'elle peult désormais se vanter à bon droit 
D'un Horace, et Pindare, et d'un Homere encore, 
S'elle void ton Francus, ton Francus qu'elle adore 
Pour ton nom seulement, et le bruit qui en court 
Dois-tu donques; Ronsard, te plaindre d'estre sourd 
O que tu es heureux, quand le long d'une rive, 
Ou bien loing dans un bois à la perruque vive, 
Tu vas, un livre au poing, méditant les doulx sons 
Dont tu sçais animer tes divines chansons, 
Sans que l'aboy d'un chien, ou le cry d'une beste 
Ou le bruit d'un torrent t'élourdisse la teste. 
Quand ce doulx aiguillon si doulcement te poingt, 
Je croy, qu'alors, Ronsard, tu ne souhaites point 
Ny le chant d'un oyseau ny l'eau d'une montagne, 
Ayant avecques toy la Surdité compagne, 
Qui faict faire silence, et garde que le bruit 
Ne te vienne empescher de ton aise le fruict. 
Mais est-il harmonie en ce monde pareille 
A celle qui se faict du tintin de l'oreille, 
Lors qu'il nous semble ouir, non l'horreur d'un torrent, 
Ains le son argentin d'un ruisseau murmurant, 
Ou celuy d'un bassin, quand celuy qui l'escoute 
S'endort au bruit de l'eau, qui tumbe goutte à goutte 
On dict qu'il n'est accord, tant soit mélodieux, 
Lequel puisse égaler la musique des Cieux, 
Qui ne se laisse ouir en ceste terre basse, 
D'autant que le fardeau de ceste lourde masse 
Hebete noz esprits, qui par la Surdité 
Sont faicts participans de la divinité. 
Regarde donc, Ronsard, s'il y a mélodie 
Si doulce que le bruit d'une oreille essourdie, 
Et si la Surdité par un double bienfaict 
Ne récompense pas le mal qu'elle nous faict, 
En quoy mesmes les Dieux, Déesse, elle resemble, 
Qui nous versent l'amer, et le doux tout ensemble. 
O que j'ay de regret en la doulce saison, 
Que je soulois regner paisible en ma maison, 
Si sourd, que trois marteaux tumbans sur une masse 
De fer estincelant, n'eussent rompu la glace 
Qui me bouchoit l'ouÿe, heureux, s'il en feut onc 
Las, feusse-je aussi sourd, comme j'estois adonc! 
Le bruit de cent vallets, qui mes flancz environnent, 
Et qui soir et matin à mes oreilles tonnent, 
Le devoir de la court, et l'entretien commun, 
Dont il fault gouverner un fascheux importun, 
Ne me fascheroit point un créditeur moleste 
(Race de gens, Ronsard, à craindre plus que peste) 
Ne troubleroit aussi l'aise de mon repos, 
Car, sourd, je n'entendrois ne luy, ne ses propos. 
Je n'orrois du Castel la fouldre et le tonnerre, 
Je n'entendrois le bruit de tant de gens de guerre, 
Et n'orrois dire mal de ce bon Pere Sainct 
Dont ores sans raison toute Rome se plaingt, 
Blasmant sa cruauté et sa grand convoitise, 
Qui ne craint (disent-ilz) aux despends de l'Eglise 
Enrichir ses nepveus, et troubler sans propos 
De la Chrestienté le publique repos. 
Je n'orrois point blasmer la mauvaise conduite 
De ceux qui tout le jour trainent une grand'suite 
De braves courtisans, et pleins de vanité, 
Voyant les ennemis autour de la cité, 
Portent Mars en la bouche, et la crainte dans l'ame 
Je n'orrois tout cela, et n'orrois donner blasme 
A ceux qui nuict et jour dans leur chambre enfermez 
Ayant à gouverner tant de soldats armez, 
Font aux plus patiens perdre la patience, 
Tant superbes ilz sont, et chiches d'audience. 
Je n'entendrois le cry du peuple lamentant 
Qu'on voise sans propos ses maisons abbatant, 
Qu'on le laisse au danger d'un sac époventable 
Et qu'on charge son doz d'un faiz insupportable. 
O bien-heureux celuy qui a receu des Dieux 
Le don de Surdité! voire qui n'a point d'yeux, 
Pour ne voir, et n'ouir en ce siècle où nous sommes 
Ce qui doit offenser et les Dieux et les hommes. 
Je te salue, ô saincte et alme Surdité! 
Qui pour throsne, et palais de ta grand majesté 
T'es cavé bien avant soubs une roche dure 
Un antre tapissé de mousse et de verdure 
Faisant d'un fort hallier son effroyable tour, 
Où les cheutes du Nil tempestent à l'entour. 
Là se void le Silence assis à la main dextre, 
Le doigt dessus la lèvre assise à la senestre 
Est la Mélancholie au sourcil enfonsé 
L'Estude tenant l'oeil sur le livre abbaissé 
Se sied un peu plus bas l'Ame imaginative, 
Les yeux levez au ciel, se tient contemplative 
Debout devant ta face et là dedans le rond 
D'un grand miroir d'acier te faict voir jusqu'au fond 
Tout ce qui est au ciel, sur la terre, et soubs l'onde, 
Et ce qui est caché soubs la terre profonde 
Le grave Jugement dort dessus ton giron, 
Et les Discours aellez volent à l'environ. 
Donq, ô grand Surdité, nourrice de sagesse, 
Nourrice de raison, je te supply, Déesse, 
Pour le loyer d'avoir ton mérite vanté 
Et d'avoir à ton loz ce Cantique chanté, 
De m'estre favorable, et si quelqu'un enrage 
De vouloir par envie à ton nom faire oultrage, 
Qu'il puisse un jour sentir ta grande déité, 
Pour sçavoir, comme moy, que c'est de Surdité. 