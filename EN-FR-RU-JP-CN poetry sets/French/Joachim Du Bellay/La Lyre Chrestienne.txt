Moy cestuy là, qui tant de fois 
Ay chanté la Muse charnelle, 
Maintenant je haulse ma vois 
Pour sonner la Muse eternelle. 
De ceulx là qui n'ont part en elle, 
L'applaudissement je n'attens 
Jadis ma folie estoit telle, 
Mais toutes choses ont leur temps. 
Si les vieux Grecz et les Romains 
Des faux Dieux ont chanté la gloire, 
Seron' nous plus qu'eulx inhumains, 
Taisant du vray Dieu la memoire 
D'Helicon la fable notoire 
Ne nous enseigne à le vanter 
De l'onde vive il nous fault boyre, 
Qui seule inspire à bien chanter. 
Chasse toute divinité 
(Dict le Seigneur) devant la mienne 
Et nous chantons la vanité 
De l'idolatrie ancienne 
Par toy, ô terre Egyptienne! 
Mere de tous ces petiz Dieux, 
Les vers de la Lyre Chrestienne 
Nous semblent peu melodieux. 
Jadis le fameux inventeur 
De la doctrine Academique 
Chassoit le poëte menteur 
Par les loix de sa republique. 
Où est donq' l'esprit tant cynique, 
Qui ose donner quelque lieu 
Aux chansons de la Lyre ethnique, 
En la republique de Dieu 
Si nostre Muse n'estoit point 
De tant de vanitez coyfée, 
La saincte voix, qui les coeurs poingt, 
Ne seroit par nous estoufée. 
Ainsi la grand' troppe echaufée 
Avec son vineux Evöé 
Estrangloit les chansons d'Orphée 
Au son du cornet enroué. 
Cestuy-là, qui dict, que ces vers 
Gastent le naïf de mon style, 
Il a l'estomac de travers, 
Preferant le doux à l'utile 
La plaine heureusement fertile, 
Bien qu'elle soit veufve de fleurs, 
Vault mieulx, que le champ inutile 
Emaillé de mile couleurs. 
Si nous voulons emmïeller 
Noz chansons de fleurs poëtiques, 
Qui nous gardera de mesler 
Telles douceurs en noz cantiques 
Convertissant à noz pratiques 
Les biens trop long temps occupez 
Par les faux possesseurs antiques, 
Qui sur nous les ont usurpez. 
D'Israël le peuple ancien 
Affranchi du cruel service, 
Du riche meuble Egyptien 
Fit à Dieu plaisant sacrifice 
Et pour embellir l'edifice, 
Que Dieu se faisoit eriger, 
Salomon n'estima pas vice 
De mandier l'or estranger. 
Nous donques faisons tout ainsi 
Et comme bien ruzéz gendarmes, 
Des Grecz et des Romains aussi 
Prenons les bouclers et guyzarmes 
L'ennemy baillera les armes 
Dont luy mesme' sera batu. 
Telle fraude au faict des alarmes 
Merite le nom de vertu. 
O fol, qui chante les honneurs 
De ces faulx Dieux! ou qui s'amuse 
A farder le loz des seigneurs 
Plus aimez qu'amys de la Muse. 
C'est pourquoy la mienne refuse 
De manïer le luc vanteur. 
L'espoir des princes nous abuse, 
Mais nostre Dieu n'est point menteur. 
Celuy (Seigneur) à qui ta vois 
Vivement touche les oreilles, 
Bien qu'il sommeille quelquefois, 
Finalement tu le reveilles 
Lors en tes oeuvres non pareilles 
Fichant son esprit, et ses yeux, 
Il se rid des vaines merveilles 
Du miserable ambicieux, 
Qui eslongné du droict sentier 
Suyt la tortueuse carriere, 
Où celuy qui est plus entier 
Plus souvent demeure en arrière, 
Humant la faveur journaliere 
Compaigne des souciz cuyzans, 
Et la vanité familiere 
A la tourbe des courtizans. 
Ma nef, evitez ce danger, 
Et n'attendez pas que l'orage 
Par force vous face ranger 
Au port après vostre naufrage. 
L'homme ruzé par long usage 
N'est follement avantureux 
Mais qui par son peril est sage, 
Celuy est sage malheureux. 
Bien heureux donques est celuy 
Qui a fondé son asseurance 
Aux choses dont le ferme appuy 
Ne desment point son esperance. 
C'est luy que nulle violence 
Peult esbranler, tant seulement, 
Si bien il se contreballence 
En tous ses faictz egalement. 
Celuy encor' ne cherche pas 
La gloire, que le temps consomme 
Saichant que rien n'est icy bas 
Immortel, que l'esprit de l'homme. 
Et puis le poëte se nomme 
Ores cigne melodieux, 
Or' immortel et divin, comme 
S'il estoit compaigon des Dieux. 
Quand j'oy les Muses cacqueter, 
Enflant leurs motz d'ung vain langage, 
Il me semble ouyr cracqueter 
Ung perroquet dedans sa cage 
Mais ces folz qui leur font hommage, 
Amorçez de vaines doulceurs, 
Ne peuvent sentir le dommage 
Que traynent ces mignardes Soeurs. 
Si le fin Grec eust escouté 
La musique Sicilienne 
Peu cautement s'il eust gouté 
A la couppe Circeïenne, 
De sa doulce terre ancienne 
Il n'eust regouté les plaizirs 
Et Dieu chassera de la sienne 
Les esclaves de leurs dezirs. 
O fol, qui se laisse envieillir 
En la vaine philosophie, 
Dont l'homme ne peut recueillir 
L'esprit, qui l'ame vivifie! 
Le Seigneur, qui me fortifie 
Au labeur de ces vers plaisans, 
Veut qu'à luy seul je sacrifie 
L'offrande de mes jeunes ans. 
Puys quelque delicat cerveau, 
D'une impudence merveilleuse, 
Dict que pour ung esprit nouveau 
La matiere est trop sourcilleuse. 
Pandant la vieillesse honteuse 
D'avoir pris la fleur pour le fruict, 
Haste en vain sa course boyteuse 
Apres la vertu, qui la fuyt. 
Celuy qui prenoit double prix 
De ceux qui sous ung autre maistre 
L'art de la Lyre avoient appris, 
M'enseigne ce que je dois estre. 
Sus donques, oubliez, ma dextre, 
De ceste Lyre les vieux sons, 
Afin que vous soyez adextre 
A sonner plus haultes chansons. 
Mais (ô Seigneur) si tu ne tens 
Les nerfz de ma harpe nouvelle, 
C'est bien en vain que je pretens 
D'accorder ton loz dessus elle. 
Que si tu veulx luy prester l'aisle, 
Alors d'ung vol audacieux, 
Cryant ta louange immortelle, 
Je voleray jusques aux cieux. 
Le luc je ne demande pas, 
Dont les filles de la Memoire 
Apres les Phlegrëans combas 
Sonnerent des Dieux la victoire. 
Desormais sur les bordz de Loyre 
Imitant le sainct pouce Hebrieu, 
Mes doigtz fredonneront la gloire 
De celuy qui est trois fois Dieu. 