Ores, que l'an dispos, 
Qui tourne sans repos 
Par une mesme trace, 
Nous figure en son rond 
Du Pere au double front 
Et l'une et l'autre face 
Amy, pour toy je veulx 
En poëtiques voeux 
De la nouvelle année 
Le jour solennizer, 
Afin d'eternizer 
Nostre amour nouveau-née. 
Je t'offriroy les dons, 
Qui feurent les guerdons, 
Des plus vaillans de Grece 
Ou l'or malicieux, 
Qui tenteroit les yeux 
D'une chaste Lucrece 
Je t'offriroy encor' 
L'ambicieux thezor, 
Que le marchant avare 
Au plus près du matin 
Pille pour son butin 
Au rivage barbare 
Mais tant, et tant de biens, 
Que je desire tiens, 
Ne sont en ma puissance 
Et l'avare soucy 
N'apauvrist point aussi 
Ta riche suffisance. 
Si ma main eust acquis 
Le sçavoir tant exquis 
D'un Lysippe, ou Apelle, 
Tu devrois au pinceau, 
Au marbre et au cizeau 
Ta louange plus belle. 
Je n'oubliroy icy 
Ton Sybilet aussi 
Dont le docte artifice 
Nous rechante si bien 
Du Roy Mycenien 
Le triste sacrifice. 
Mais la Muse, et les Dieux 
Ne t'ont faict studieux 
D'une peincture morte, 
Et puis contre le tems 
En mes vers tu attens 
Une image plus forte. 
Mais que dy-je, en mes vers 
Les tiens, qui l'univers 
Rempliront de leur gloire, 
Sur le marbre des cieux 
Engraveront trop mieux 
Le vif de ta memoire. 
Tes phaleuces tant doulx, 
Qui coulent entre nous 
Mile graces infuses, 
De nous sont adorez, 
Pour estre redorez 
Du plus fin or des Muses. 
Tu vyvrois par les sons 
De plus haultes chansons, 
Si je sçavois eslire 
L'inimitable vois 
Que le grand Vandomoys 
Accorde sur sa lyre. 
Quelz parfaicts artisans 
N'ont bien donné dix ans 
Au rond de leur science 
Qui veult ravir le pris, 
Doit estre bien appris 
Par longue experience. 