Tes yeulx divins me promettent le don 
Qui d'un espoir me r'enflamme et r'englace, 
Las, mais j'ay peur qu'ilz tiennent de la race 
De ton ayeul le roy Laomedon. 
Au flamboyer de leur double brandon 
De peu à peu l'esperance m'embrasse, 
Ja prevoyant par le ris de leur grace 
Que mon service aura quelque guerdon. 
Tant seulement ta bouche m'espouvante, 
Bouche vrayment qui prophéte me chante 
Tout le rebours de tes yeulx amoureux. 
Ainsi je vis, ainsi je meurs en doubte 
L'un me r'appelle, et l'autre me reboute, 
D'un seul object heureux et malheureux. 
