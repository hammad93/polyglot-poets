Le mal est grand, le remede est si bref 
A ma douleur qui jamais ne s'alente, 
Que bas ne hault, des le bout de la plante, 
Je n'ay santé, jusqu'au sommét du chef. 
L'oeil qui tenoit de mes pensers la clef, 
En lieu de m'estre une estoile drillante, 
Parmy les flotz d'une mer violente, 
Contre un orgueil a faict rompre ma néf. 
Un soing meurtrier soit que je veille ou songe, 
Tigre affamé, le cuoeur me mange et ronge, 
Suçant tousjours le plus doulx de mon sang, 
Et le penser qui me presse et represse, 
Et qui jamais en repos ne me laisse, 
Comme un mastin, me mord tousjours au flanc. 
