Que n'ay-je, Dame, et la plume et la grace 
Divine autant que j'ay la volonté, 
Par mes escritz tu seroys surmonté, 
Vieil enchanteur des vieulx rochers de Thrace 
Plus hault encor que Pindare, ou qu'Horace, 
J'appenderoys à ta divinité 
Un livre enflé de telle gravité, 
Que Du Bellay luy quitteroyt la place. 
Si vive encor Laure par l'Univers 
Ne fuit volant dessus les Thusques vers, 
Que nostre siecle heureusement estime, 
Comme ton nom, honneur des vers françoys, 
Hault elevé par le vent de ma voix 
S'en voleroyt sus l'aisle de ma rime. 
