Une diverse amoureuse langueur, 
Sans se meurir dans mon ame verdoye, 
Dedans mes yeulx une fontaine ondoye, 
Un Montgibel s'enflamme dans mon cuoeur. 
L'un de son feu, l'autre de sa liqueur, 
Ore me gele, et ore me fouldroye, 
Et l'un et l'autre à son tour me guerroye, 
Sans que l'un soyt dessus l'autre vainqueur. 
Fais Amour fay, qu'un des deux ayt la place, 
Ou le seul feu, ou bien la seule glace, 
Et par l'un d'eux metz fin à ce debat 
J'ay seigneur j'ay, j'ay de mourir envie, 
Mais deux venins n'etouffent point la vie 
Tandis que l'un à l'autre se combat. 
