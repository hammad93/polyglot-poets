Puis que cet oeil qui fidelement baille 
Ses loix aux miens, sur les miens plus ne luict, 
L'obscur m'est jour, le jour m'est une nuict, 
Tant son absence asprement me travaille. 
Le lit me semble un dur camp de bataille, 
Rien ne me plaist, toute chose me nuit, 
Et ce penser, qui me suit et resuit, 
Presse mon cuoeur plus fort qu'une tenaille. 
Ja prez du Loyr entre cent mille fleurs 
Soullé d'ennuiz, de regretz et de pleurs, 
J'eusse mis fin à mon angoysse forte, 
Sans quelque dieu, qui mon oeil va tournant 
Vers le païs où tu es sejournant, 
Dont le bel air sans plus me reconforte. 
