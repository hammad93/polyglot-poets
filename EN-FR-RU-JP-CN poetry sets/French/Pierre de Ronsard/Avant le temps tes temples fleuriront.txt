Avant le temps tes temples fleuriront, 
De peu de jours ta fin sera bornée, 
Avant ton soir, se clorra ta journée, 
Trahis d'espoir tes pensers periront. 
Sans me fleschir tes escriptz flétriront, 
En ton desastre ira ma destinée, 
Ta mort sera pour m'amour terminée, 
De tes souspirs tes nepveux se riront. 
Tu seras faict d'un vulgaire la fable, 
Tu bastiras sur l'incertain du sable, 
Et vainement tu peindras dans les cieulx 
Ainsi disoit la Nymphe qui m'afolle, 
Lors que le ciel pour séeller sa parolle 
D'un dextre ésclair fut presage à mes yeulx. 
