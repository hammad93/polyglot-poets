Je pais mon cuoeur d'une telle ambrosie, 
Que je ne suis à bon droit envieux 
De ceste là qui le pere des dieux 
Chez l'Ocean friande resasie. 
Celle qui tient ma liberté saisie, 
Voire mon cuoeur dans le jour de ses yeux, 
Nourrist ma faim d'un fruict si precieux, 
Qu'autre appareil ne paist ma fantaisie. 
De l'avaller je ne me puis lasser, 
Tant le plaisir d'un variant penser 
Mon appetit nuict et jour faict renaistre. 
Et si le fiel n'amoderoit un peu 
Le doux du miel duquel je suis repeu, 
Entre les dieux, dieu je ne voudroys estre. 
