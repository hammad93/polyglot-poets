Que laschement vous me trompez, mes yeulx, 
Enamourez d'une figure vaine 
O nouveaulté d'une cruelle peine, 
O fier destin, ô malice des cieulx. 
Fault il que moy de moymesme envieux, 
Pour aymer trop les eaux d'une fontaine, 
Je brusle apres une image incertaine, 
Qui pour ma mort m'accompaigne en toutz lieux 
Et quoy fault il que le vain de ma face, 
De membre à membre amenuiser me face, 
Comme une cire aux raiz de la chaleur 
Ainsi pleuroyt l'amoureux Cephiside, 
Quand il sentit dessus le bord humide, 
De son beau sang naistre une belle fleur. 
