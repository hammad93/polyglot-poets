L'astre ascendant, soubz qui je pris naissance, 
De son regard ne maistrisoyt les cieux; 
Quand je nasquis il coula dans tes yeulx, 
Futurs tyrans de mon obeissance. 
Mon tout, mon bien, mon heur, ma cognoissance, 
Vint de ses raiz car pour nous lier mieulx, 
Tant nous unit son feu presagieux, 
Que de nous deux il ne fit qu'une essence, 
En toy je suis, et tu es dedans moy, 
En moy tu vis, et je vis dedans toy 
Ainsi noz toutz ne font qu'un petit monde. 
Sans vivre en toy je tomberoy là bas 
La Salemandre, en ce point, ne vit pas 
Perdant sa flamme, et le Daulphin son onde. 
