D'un abusé je ne seroy la fable, 
Fable future au peuple survivant, 
Si ma raison alloyt bien ensuyvant 
L'arrest fatal de ta voix veritable. 
Chaste prophete, et vrayment pitoyable, 
Pour m'avertir tu me prediz souvent, 
Que je mourray, Cassandre, en te servant 
Mais le malheur ne te rend point croyable. 
Car ton destin, qui cele mon trespas, 
Et qui me force à ne te croyre pas, 
D'un faulx espoir tes oracles me cache. 
Et si voy bien, veu l'estat où je suis, 
Que tu dis vray toutesfoys je ne puis 
D'autour du col me desnouer l'attache. 
