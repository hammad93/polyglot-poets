Las, je n'eusse jamais pensé 
Veu les ennuiz de ma langueur, 
Que tu m'eusses recompensé 
D'une si cruelle rigueur 
Mais puis qu'Amour me chasse à tort, 
Ma seule alegence est la mort. 
Si fortuné j'eusse apperçu 
Quand je te vy premierement, 
Le mal que j'ai depuis receu 
Pour te servir loyalement 
Mon cuoeur qui franc avoyt vescu, 
N'eust pas esté pris ne vaincu. 
Mais la doulceur de tes beaulx yeulx, 
Cent fois asseura mon debvoir, 
De me donner encore mieulx 
Que les miens n'esperoient avoyr 
La vaine attente d'un tel bien 
A transformé mon aise en rien. 
Si tost que je vy ta beaulté, 
Je me sentis naistre un desir 
D'assubjetir ma loyaulté 
Soubz l'empire de ton plaisir, 
Et des ce jour l'amoureux trait 
Au cuoeur m'engrava ton pourtrait. 
Ce fut, Dame, ton bel acueil, 
Qui pour me rendre serviteur, 
M'ouvrit par la clef de ton oeil 
Le paradis de ta grandeur, 
Que ta saincte perfection 
Peignit dans mon affection. 
Et lors pour hostage de moy 
Desja profondement blessé, 
Mon cuoeur plain de loyale foy 
En garde à tes yeulx je laissé 
Et fus bien aise de l'offrir, 
Pour le veoyr doulcement soufrir. 
Bien qu'il endure jours et nuictz 
Mainte amoureuse aversité, 
Le plus cruel de ses ennuiz 
Luy semble une felicité 
Et ne sçauroit jamais vouloyr 
Qu'autre amour le face douloyr. 
Un grand rocher qui a le dos 
Et les piedz toujours oultragez 
Ore des vens, ore des flos 
En leurs tempestes enragez, 
N'est point si ferme que mon cuoeur 
Contre le choc de ta rigueur. 
Car luy de plus en plus aymant 
Ta grace, et ton honnesteté, 
Semble au pourtrait d'un diamant, 
Qui pour garder sa fermeté, 
Se rompt plus tost soubz le marteau, 
Que se voyr tailler de nouveau. 
Aussi ne l'or qui peult tenter, 
Ny autre grace, ny maintien, 
Ne scauroient dans mon cuoeur enter 
Un autre portrait que le tien, 
Et plus tost il mourroit d'ennuy 
Que d'en soufrir une autre en luy. 
Il ne fault point pour empescher 
Qu'une autre dame en ayt sa part, 
L'environner d'un grand rocher, 
Ou d'une fosse, ou d'un rempart, 
Amour te l'a si bien conquis 
Que plus il ne peult estre aquis. 
Chanson, les estoilles seront 
La nuict sans les cieulx allumer, 
Et plus tost les ventz cesseront 
De tempester dessus la mer, 
Que l'orgueil de sa cruaulté 
Puisse esbranler ma loyaulté. 