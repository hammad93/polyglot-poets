Dans le serain de sa jumelle flamme 
Je vis Amour, qui son arc desbandoit, 
Et sus mon cuoeur le brandon éspandoit, 
Qui des plus froids les moëlles enflamme. 
Puis çà puis là pres les yeulx de ma dame 
Entre cent fleurs un retz d'or me tendoit, 
Qui tout crespu blondement descendoit 
A flotz ondez pour enlasser mon ame. 
Qu'eussay-je faict l'Archer estoit si doulx, 
Si doulx son feu, si doulx l'or de ses noudz, 
Qu'en leurs filetz encore je m'oublie 
Mais cest oubli ne me tourmente point, 
Tant doulcement le doulx Archer me poingt, 
Le feu me brusle, et l'or crespe me lie. 
