Non la chaleur de la terre, qui fume 
Béant de soif au creux de son profond, 
Non l'Avantchien, qui tarit jusqu'au fond 
Les tiedes eaux, qu'ardent de soif il hume 
Non ce flambeau qui tout ce monde allume 
D'un bluëtter qui lentement se fond, 
Bref ny l'esté, ny ses flammes ne font 
Ce chault brazier qui m'embraize et consume. 
Vos chastes feux, espriz de vos beaulx yeux, 
Vos doulx esclairs qui rechauffent les dieux, 
Seulz de mon feu eternizent la flamme 
Et soit Phebus attelé pour marcher 
Devers le Cancre, ou bien devers l'Archer, 
Vostre oeil me fait un esté dans mon ame. 
