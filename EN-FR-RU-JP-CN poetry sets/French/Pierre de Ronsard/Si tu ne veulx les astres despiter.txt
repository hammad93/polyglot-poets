Si tu ne veulx les astres despiter 
En ton malheur, ne metz point en arriere 
L'humble souspir de mon humble priere 
La priere est fille de Juppiter. 
Quiconque veult la priere eviter 
Jamais n'acheve une jeunesse entiere, 
Et voyt tousjours de son audace fiere 
Jusqu'aux enfers l'orgueil precipiter. 
Pour ce, orgueilleuse, eschape cest orage 
Mollis un peu le roc de ton courage 
Aux longz souspirs de ma triste langueur 
Tousjours le ciel, tousjours l'eau n'est venteuse, 
Tousjours ne doyt ta beaulté despiteuse 
Contre ma playe endurcit sa rigueur. 
