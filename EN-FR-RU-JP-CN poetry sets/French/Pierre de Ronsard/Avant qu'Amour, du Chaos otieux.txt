Avant qu'Amour, du Chaos otieux 
Ouvrist le sein, qui couvoit la lumiere, 
Avec la terre, avec l'onde premiere, 
Sans art, sans forme, estoyent brouillez les cieulx. 
Ainsi mon tout erroit seditieux 
Dans le giron de ma lourde matiere, 
Sans art, sans forme, et sans figure entiere, 
Alors qu'Amour le perça de ses yeulx. 
Il arondit de mes affections 
Les petitz corps en leurs perfections, 
Il anima mes pensers de sa flamme. 
Il me donna la vie, et le pouvoyr, 
Et de son branle il fit d'ordre mouvoyr 
Les pas suyviz du globe de mon ame. 
