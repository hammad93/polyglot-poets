Amour archer d'une tirade ront 
Cent traitz sur moy, et si ne me conforte 
D'un seul espoir, celle pour qui je porte 
Le cuoeur aux yeulx, les pensers sus le front. 
D'un Soleil part la glace qui me fond, 
Et m'esbays que ma froydeur n'est morte 
Au feu d'un oeil, qui d'une flamme accorte 
Brulle mon cuoeur d'un ulcere profond. 
En tel estat je voy languir ma vie, 
Qu'aux plus chetifz ma langueur porte envie, 
Tant le mal croist et le cuoeur me deffault 
Mais la douleur qui plus comble mon ame 
D'un vain espoyr, c'est qu'Amour et Madame 
Scavent mon mal, et si ne leur en chault. 
