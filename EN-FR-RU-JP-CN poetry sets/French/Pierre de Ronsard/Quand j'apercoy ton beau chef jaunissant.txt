Quand j'aperçoy ton beau chef jaunissant, 
Qui l'or filé des Charites efface, 
Et ton bel oeil qui les astres surpasse, 
Et ton beau sein chastement rougissant 
A front baissé je pleure gemissant, 
De quoy je suis (pardon digne de grace) 
Soubz l'humble voix de ma rime si basse, 
De tes beaultez les honneurs trahissant. 
Je cognoy bien que je devroy me taire, 
Ou mieux parler mais l'amoureux ulcere 
Qui m'ard le cuoeur, me force de chanter. 
Doncque (mon Tout) si dignement je n'use 
L'encre et la voix à tes graces vanter, 
Non l'ouvrier, non, mais son destin accuse. 
