Amour, amour, donne moy paix ou trefve, 
Ou bien retire, et d'un garrot plus fort 
Tranche ma vie, et m'avance la mort, 
Me bienheurant d'une langueur plus bréve. 
Soit que le jour ou se couche, ou se leve, 
Je sens tousjours un penser qui me mord, 
Et contumax au cours de son effort, 
De pis en pis mes angoisses r'engreve. 
Que dois je faire Amour me faict errer, 
Si haultement que je n'ose esperer 
De mon salut que la desesperance. 
Puis qu'Amour donc ne me veult secourir 
Pour me deffendre il me plaist de mourir, 
Et par la mort trouver ma delivrance 
