Espovanté je cherche une fontaine 
Pour expier un horrible songer, 
Qui toute nuict ne m'a faict que ronger 
L'ame effroyée au travail de ma peine. 
Il me sembloyt que ma doulce inhumaine 
Crioit, Amy sauve moy du danger, 
Auquel par force un larron estranger 
Par les forestz prisonniere m'emmeine. 
Lors en sursault, où me guidoit la voix, 
Le fer au poing je brossay dans le boys, 
Mais en courant apres la desrobée, 
Du larron mesme assallir me suis veu, 
Qui me perçant le cuoeur de mon espée 
M'a fait tomber dans un torrent de feu. 
