Je parangonne à ta jeune beaulté, 
Qui tousjours dure en son printemps nouvelle, 
Ce moys d'Avril, qui ses fleurs renouvelle, 
En sa plus gaye et verte nouveaulté. 
Loing devant toy fuyra la cruaulté, 
Devant luy fuit la saison plus cruelle. 
Il est tout beau, ta face est toute belle, 
Ferme est son cours, ferme est ta loyaulté. 
Il peint les champs de dix mille couleurs, 
Tu peins mes vers d'un long esmail de fleurs. 
D'un doulx zephyre il fait onder les plaines, 
Et toy mon cuoeur d'un souspir larmoyant. 
D'un beau crystal son front est rousoyant, 
Tu fais sortir de mes yeulx deux fontaines. 
