Par ne scay quelle estrange inimitié, 
J'ay veu tomber mon esperance à terre, 
Non de rocher, mais tendre comme verre, 
Et mes desirs rompre par la moytié. 
Dame où le ciel logea mon amitié, 
Pour un flateur qui si laschement erre, 
Et pour quoy tant me brasses tu de guerre, 
Privant mon cuoeur de ta doulce pitié 
Or s'il te plaist fay moy languir en peine, 
Tant que la mort me desnerve et desveine, 
Je seray tien et plus tost le Chaos 
Se troublera de sa noyse ancienne, 
Que par rigueur aultre amour que la tienne, 
Soubz aultre joug me captive le doz. 
