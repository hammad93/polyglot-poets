Bien que six ans soyent ja coulez derriere, 
Depuis le jour, que l'homicide trait 
Au fond du cuoeur m'engrava le portrait 
D'une humblefiere, et fierehumble guerriere, 
Si suis-je heureux d'avoyr veu la lumiere 
En ces ans tardz pour avoyr veu le trait 
De son beau front, qui les graces attrait 
Par une grace aux Graces coustumiere. 
Le seul Avril de son jeune printemps, 
Endore, emperle, enfrange nostre temps, 
Qui n'a sceu voyr la beaulté de la belle, 
Ny la vertu, qui foysonne en ses yeulx 
Seul je l'ay veue, aussi je meur pour elle, 
Et plus grand heur ne m'ont donné les cieulx. 
