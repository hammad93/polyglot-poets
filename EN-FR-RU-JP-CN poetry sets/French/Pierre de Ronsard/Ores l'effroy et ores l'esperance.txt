Ores l'effroy et ores l'esperance, 
De ça de là se campent en mon cuoeur, 
Or l'une vainq, ores l'autre est vainqueur, 
Pareilz en force et en perseverance. 
Ores doubteux, ores plain d'asseurance, 
Entre l'espoyr et le froyd de la peur, 
Heureusement de moy mesme trompeur, 
Au cuoeur captif je prometz delivrance. 
Verray-je point avant mourir le temps, 
Que je tondray la fleur de son printemps, 
Soubz qui ma vie à l'ombrage demeure 
Verray-je point qu'en ses bras enlassé, 
De trop combatre honnestement lassé, 
Honnestement entre ses bras je meure 
