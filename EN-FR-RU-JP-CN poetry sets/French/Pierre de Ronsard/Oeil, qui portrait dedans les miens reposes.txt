Oeil, qui portrait dedans les miens reposes, 
Comme un Soleil, le dieu de ma clarté 
Ris, qui forçant ma doulce liberté 
Me transformas en cent metamorphoses 
Larme, vrayment qui mes souspirs arroses, 
Quand tu languis de me veoir mal traicté 
Main, qui mon cuoeur captives arresté 
Parmy ton lis, ton ivoyre et tes roses, 
Je suis tant vostre, et tant l'affection 
M'a peint au vif vostre perfection, 
Que ny le temps, ny la mort tant soit forte, 
Ne fera point qu'au centre de mon sein, 
Tousjours gravéz en l'ame je ne porte 
Un oeil, un ris, une larme, une main. 
