J'iray tousjours et resvant et songeant 
En la doulce heure, où je vy l'angelette, 
Qui d'esperance et de crainte m'alaitte, 
Et dans ses yeulx mes destins va logeant. 
Quel or ondé en tresses s'allongeant 
Frapoit ce jour sa gorge nouvelette, 
Et sus son col, ainsi qu'une ondelette 
Flotte aux zephyrs, au vent alloit nageant 
Ce n'estoit point une mortelle femme, 
Que je vis lors, ny de mortelle dame 
Elle n'avoit ny le front ny les yeulx 
Donques, mon cuoeur, ce ne fut chose estrange 
Si je fu pris c'estoyt vrayment un Ange 
Qui pour nous prendre estoit vollé des cieulx. 
