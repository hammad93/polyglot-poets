L'onde et le feu, ce sont de la machine 
Les deux seigneurs que je sen pleinement, 
Seigneurs divins; et qui divinement 
Ce faix divin ont chargé sus l'eschine. 
Toute matiere, essence, et origine 
Doibt son principe à ces deux seulement, 
Touts deux en moy vivent esgallement, 
En eulx je vi, rien qu'eulx je n'imagine. 
Aussi de moy il ne sort rien que d'eulx, 
Et tour à tour en moy naissent touts deux 
Car quand mes yeulx de trop pleurer j'appaise, 
Rasserénant les flotz de mes douleurs, 
Lors de mon cuoeur s'exhale une fournaise, 
Puis tout soubdain recommancent mes pleurs. 
